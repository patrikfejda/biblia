{
    "1": {
        "1": "V \u00f4smom mesiaci druh\u00e9ho roku D\u00e1ria prehovoril P\u00e1n k prorokovi Zachari\u00e1\u0161ovi, synovi Barachi\u00e1\u0161a, Adovho syna takto:",
        "2": "\"P\u00e1n sa ve\u013emi hnev\u00e1 na va\u0161ich otcov.",
        "3": "Povedz im teda: Toto hovor\u00ed P\u00e1n z\u00e1stupov: Obr\u00e1\u0165te sa ku mne, hovor\u00ed P\u00e1n z\u00e1stupov, a obr\u00e1tim sa k v\u00e1m, hovor\u00ed P\u00e1n z\u00e1stupov.",
        "4": "Nebu\u010fte ako va\u0161i otcovia, ku ktor\u00fdm volali predo\u0161l\u00ed proroci: Toto hovor\u00ed P\u00e1n z\u00e1stupov: Odvr\u00e1\u0165te sa od svojich zl\u00fdch ciest a od svojich zl\u00fdch skutkov; ale nepo\u010d\u00favali a nedbali na m\u0148a, hovor\u00ed P\u00e1n.",
        "5": "Va\u0161i otcovia - kde\u017ee t\u00ed s\u00fa? A proroci? \u010ci ve\u010dne \u017eij\u00fa?",
        "6": "Azda moje slov\u00e1 a moje pr\u00edkazy, ktor\u00e9 som ulo\u017eil svojim sluhom prorokom, nezasiahli va\u0161ich otcov? Vtedy sa obr\u00e1tili a vraveli: \"Ako sa P\u00e1n z\u00e1stupov rozhodol, \u017ee bude s nami naklada\u0165 pod\u013ea na\u0161ich ciest a pod\u013ea na\u0161ich skutkov tak s nami nakladal.\"",
        "7": "Dvadsiaty \u0161tvrt\u00fd de\u0148 jeden\u00e1steho mesiaca - to je mesiac \u0161ebat, v druhom roku D\u00e1ria, prehovoril P\u00e1n k prorokovi Zachari\u00e1\u0161ovi, synovi Barachi\u00e1\u0161a, Adovho syna, takto:",
        "8": "Videl som v noci: H\u013ea, ak\u00fdsi mu\u017e jazdil na hnedom koni. St\u00e1l medzi myrtov\u00fdmi kr\u00edkmi v priehlbine a za n\u00edm boli hned\u00e9, strakat\u00e9 a biele kone.",
        "9": "I sp\u00fdtal som sa: \"Kto s\u00fa t\u00edto, Pane?\" Odpovedal mi anjel, ktor\u00fd vo mne hovoril: \"Ja ti uk\u00e1\u017eem, kto s\u00fa t\u00edto.\"",
        "10": "Vtom sa ozval mu\u017e, ktor\u00fd st\u00e1l medzi myrtov\u00fdmi kr\u00edkmi, a povedal: \"To s\u00fa t\u00ed, ktor\u00fdch P\u00e1n poslal poprechodi\u0165 zem.",
        "11": "Oni povedali P\u00e1novmu anjelovi, ktor\u00fd st\u00e1l medzi myrtov\u00fdmi kr\u00edkmi: \"Poprechodili sme zem a h\u013ea, cel\u00e1 zem b\u00fdva v spokojnosti.",
        "12": "P\u00e1nov anjel odvetil: \"Pane z\u00e1stupov, dokedy\u017ee sa nezmiluje\u0161 nad Jeruzalemom a nad mestami J\u00fadska, na ktor\u00e9 sa hnev\u00e1\u0161 u\u017e sedemdesiat rokov?\"",
        "13": "P\u00e1n odpovedal anjelovi, ktor\u00fd vo mne hovoril, dobrotiv\u00e9 slov\u00e1, \u00fate\u0161n\u00e9 slov\u00e1.",
        "14": "Tu mi povedal anjel, ktor\u00fd vo mne hovoril: \"Takto volaj: Toto hovor\u00ed P\u00e1n z\u00e1stupov: \"Horl\u00edm za Jeruzalem a za Sion ve\u013ekou horlivos\u0165ou.",
        "15": "A ve\u013emi sa hnev\u00e1m na bezstarostn\u00e9 n\u00e1rody, ktor\u00e9, ke\u010f som sa m\u00e1lo hneval, napom\u00e1hali zlo.\"",
        "16": "Preto takto hovor\u00ed P\u00e1n: Obr\u00e1tim sa k Jeruzalemu milosrdne, bude v \u0148om postaven\u00fd m\u00f4j dom, hovor\u00ed P\u00e1n z\u00e1stupov, a nad Jeruzalemom sa roztiahne meradlo.",
        "17": "\u010ealej volaj: Toto hovor\u00ed P\u00e1n z\u00e1stupov: E\u0161te bud\u00fa moje mest\u00e1 opl\u00fdva\u0165 \u0161\u0165ast\u00edm, e\u0161te P\u00e1n pote\u0161\u00ed Sion a vyvol\u00ed si Jeruzalem.\""
    },
    "2": {
        "1": "Potom som zdvihol o\u010di, pozrel som sa a, h\u013ea, \u0161tyri rohy!",
        "2": "I sp\u00fdtal som sa anjela, ktor\u00fd vo mne hovoril: \"\u010co je to?\" Odpovedal mi: \"To s\u00fa rohy, ktor\u00e9 rozh\u00e1dzali J\u00fadsko, Izrael a Jeruzalem.\"",
        "3": "Nato mi P\u00e1n uk\u00e1zal \u0161tyroch remeseln\u00edkov.",
        "4": "I sp\u00fdtal som sa: \"\u010co id\u00fa t\u00edto robi\u0165?\" Odpovedal mi: \"To s\u00fa rohy, ktor\u00e9 rozh\u00e1dzali J\u00fadsko tak, \u017ee nik nezdvihol hlavu; t\u00edto ich v\u0161ak pri\u0161li postra\u0161i\u0165 a zvrhn\u00fa\u0165 rohy n\u00e1rodov, ktor\u00e9 zdvihli roh proti J\u00fadsku, aby ho rozh\u00e1dzali.\"",
        "5": "Zdvihol som o\u010di, pozrel som sa a, h\u013ea, mu\u017e, ktor\u00fd mal v ruke merac\u00ed povraz.",
        "6": "I sp\u00fdtal som sa: \"Ty kde ide\u0161?\" Odpovedal mi: \"Premera\u0165 Jeruzalem, chcem vidie\u0165, ak\u00fd je \u0161irok\u00fd a ak\u00fd je dlh\u00fd.\"",
        "7": "Vtom vych\u00e1dzal anjel, ktor\u00fd vo mne hovoril; oproti nemu vych\u00e1dzal in\u00fd anjel",
        "8": "a povedal mu: \"Be\u017e a povedz tomu mlad\u00edkovi: Jeruzalem bude ob\u00fdvan\u00fd ako otvoren\u00e9 mesto pre mno\u017estvo \u013eud\u00ed a zvierat, ktor\u00e9 s\u00fa v \u0148om.",
        "9": "A ja, hovor\u00ed P\u00e1n, budem mu ohniv\u00fdm m\u00farom dookola a budem sl\u00e1vou uprostred neho.",
        "10": "No\u017ee! No! Utekajte zo severnej krajiny - hovor\u00ed P\u00e1n -, lebo som v\u00e1s roztriasol do \u0161tyroch str\u00e1n neba - hovor\u00ed P\u00e1n.",
        "11": "Hor' sa! Zachr\u00e1\u0148 sa na Sione ty, \u010do b\u00fdva\u0161 u\u00a0dc\u00e9ry B\u00e1belu!",
        "12": "Lebo toto hovor\u00ed P\u00e1n z\u00e1stupov: Za sl\u00e1vou ma poslal k n\u00e1rodom, ktor\u00e9 v\u00e1s vyplienili. Lebo kto sa v\u00e1s dotkne, dot\u00fdka sa zreni\u010dky m\u00f4jho oka.",
        "13": "Lebo, h\u013ea, za\u017eeniem sa na nich rukou a bud\u00fa koris\u0165ou svojich sluhov; vtedy pozn\u00e1te, \u017ee ma poslal P\u00e1n z\u00e1stupov.",
        "14": "Plesaj a raduj sa, dc\u00e9ra Siona, lebo, h\u013ea, ja pr\u00eddem a budem b\u00fdva\u0165 uprostred teba - hovor\u00ed P\u00e1n.",
        "15": "V ten de\u0148 sa pripoja k P\u00e1novi mnoh\u00e9 n\u00e1rody a bud\u00fa mojim \u013eudom, budem teda b\u00fdva\u0165 uprostred teba a bude\u0161 vedie\u0165, \u017ee ma poslal P\u00e1n z\u00e1stupov k tebe.",
        "16": "Vtedy sa zmocn\u00ed P\u00e1n svojho dedi\u010dstva, J\u00fadu, a posv\u00e4tnej zeme a zase si vyvol\u00ed Jeruzalem.",
        "17": "Nech zat\u00edchne ka\u017ed\u00e9 telo pred P\u00e1nom, ke\u010f sa zdvihne zo svojho trval\u00e9ho pr\u00edbytku!\""
    },
    "3": {
        "1": "Potom mi uk\u00e1zal ve\u013ek\u0148aza Jozueho, ako stoj\u00ed pred P\u00e1nov\u00fdm anjelom; po jeho pravici st\u00e1l satan, ktor\u00fd chcel na\u0148ho \u017ealova\u0165.",
        "2": "P\u00e1n povedal satanovi: \"Nech \u0165a, satan, zavr\u00e1ti P\u00e1n, nech \u0165a zavr\u00e1ti P\u00e1n, ktor\u00fd si vyvolil Jeruzalem! \u010ci nie je on hlave\u0148, vytrhnut\u00e1 z oh\u0148a?\"",
        "3": "Jozue bol oble\u010den\u00fd v \u0161pinavom odeve a st\u00e1l pred anjelom.",
        "4": "Tu sa ozval (anjel) a riekol t\u00fdm, \u010do st\u00e1li pred n\u00edm: \"Odn\u00edmte mu \u0161pinav\u00fd odev! A jemu riekol: \"H\u013ea, odn\u00edmem tvoju vinu a oble\u010diem \u0165a do skvostn\u00e9ho r\u00facha!",
        "5": "Potom povedal: \"Dajte mu na hlavu \u010dist\u00fd turban! Dali mu teda na hlavu \u010dist\u00fd turban a obliekli ho do \u0161iat; P\u00e1nov anjel v\u0161ak st\u00e1l.",
        "6": "Potom P\u00e1nov anjel dosved\u010doval Jozuemu:",
        "7": "\"Toto hovor\u00ed P\u00e1n z\u00e1stupov: Ak bude\u0161 kr\u00e1\u010da\u0165 po mojich cest\u00e1ch a bude\u0161 zachov\u00e1va\u0165 moje nariadenia, ty bude\u0161 spravova\u0165 aj m\u00f4j dom a bude\u0161 str\u00e1\u017ei\u0165 moje n\u00e1dvoria a d\u00e1m ti sprievodcov spomedzi t\u00fdchto, \u010do tu stoja.",
        "8": "\u010cuj teda, ve\u013ek\u0148az Jozue, ty aj tvoji spolo\u010dn\u00edci, ktor\u00ed sedia pred tebou, lebo s\u00fa to mu\u017ei znamenia. Ve\u010f ja privediem svojho sluhu, V\u00fdhonok.",
        "9": "Lebo, h\u013ea, kame\u0148, ktor\u00fd som polo\u017eil pred Jozueho: na jednom kameni spo\u010d\u00edva sedem o\u010d\u00ed. Ja vyryjem do\u0148 ozdobu - hovor\u00ed P\u00e1n z\u00e1stupov - a odstr\u00e1nim vinu tejto krajiny v jeden de\u0148.",
        "10": "V ten de\u0148 - hovor\u00ed P\u00e1n z\u00e1stupov - budete sa vz\u00e1jomne povol\u00e1va\u0165 pod vini\u010d a pod figovn\u00edk."
    },
    "4": {
        "1": "Potom ma anjel, ktor\u00fd vo mne hovoril, zasa zobudil ako \u010dloveka, ktor\u00e9ho zobudia zo sna.",
        "2": "I sp\u00fdtal sa ma: \"\u010co vid\u00ed\u0161?\" Odpovedal som: \"Vid\u00edm svietnik cel\u00fd zo zlata; na hlavici m\u00e1 n\u00e1dr\u017e; je na \u0148om sedem l\u00e1mp a lampy, ktor\u00e9 s\u00fa na hlavici, maj\u00fa sedem lievikov.",
        "3": "Pri \u0148om s\u00fa dve olivy, jedna napravo od n\u00e1dr\u017ee a druh\u00e1 na\u013eavo.",
        "4": "Ozval som sa a povedal som anjelovi, ktor\u00fd vo mne hovoril: \"\u010co je toto, m\u00f4j pane?\"",
        "5": "Anjel, ktor\u00fd vo mne hovoril, odpovedal mi: \"Nevie\u0161, \u010do je to?\" Povedal som: \"Nie, m\u00f4j pane.\"",
        "6": "Odvetil mi: \"To je P\u00e1novo slovo Zorob\u00e1belovi: Nie silou a nie mocou, ale moj\u00edm duchom! - hovor\u00ed P\u00e1n z\u00e1stupov.",
        "7": "Kto si ty, ve\u013ek\u00fd vrch? Pred Zorob\u00e1belom (si) rovina! A vyvedie z\u00e1hlavn\u00fd kame\u0148 s v\u00fdkrikmi: \"Sl\u00e1va, sl\u00e1va mu!\"",
        "8": "A P\u00e1n prehovoril ku mne takto:",
        "9": "Zorob\u00e1belove ruky zalo\u017eili tento dom a jeho ruky ho dokon\u010dia, i bude\u0161 vedie\u0165, \u017ee ma k v\u00e1m poslal P\u00e1 z\u00e1stupov.",
        "10": "Lebo t\u00ed, \u010do opovrhuj\u00fa d\u0148om mal\u00fdch veci, bud\u00fa sa radova\u0165, ke\u010f uvidia v Zorob\u00e1belovej ruke kame\u0148 a olovnicu. - T\u00fdch sedem, to s\u00fa P\u00e1nove o\u010di, ktor\u00e9 obch\u00e1dzaj\u00fa cel\u00fa zem.\"",
        "11": "Ozval som sa a riekol som mu: \"\u010co s\u00fa tie dve olivy napravo a na\u013eavo od svietnika?\"",
        "12": "Op\u00e4\u0165 som sa ozval a sp\u00fdtal som sa ho: \"\u010co s\u00fa dve olivov\u00e9 ratolesti, ktor\u00e9 dvoma zlat\u00fdmi r\u00farkami vypr\u00e1zd\u0148uj\u00fa zo seba zlato?\" Odvetil mi toto: \"Nevie\u0161, \u010do je to?\" Riekol som: \"Nie, m\u00f4j pane.",
        "13": "I riekol: \"To s\u00fa dvaja synovia oleja, ktor\u00ed stoja pred P\u00e1nom celej zeme.\""
    },
    "5": {
        "1": "A znovu som zdvihol o\u010di, pozrel som sa a h\u013ea, letel zvitok.",
        "2": "I sp\u00fdtal sa ma: \"\u010co vid\u00ed\u0161?\" Odpovedal som: \"Vid\u00edm letie\u0165 zvitok; jeho d\u013a\u017eka je dvadsa\u0165 lak\u0165ov, \u0161\u00edrka desa\u0165 lak\u0165ov.",
        "3": "A riekol mi: \"Toto je kliatba, ktor\u00e1 vych\u00e1dza na cel\u00fa zem. Lebo ka\u017ed\u00fd zlodej, ako je to na \u0148om na jednej strane, bude odstr\u00e1nen\u00fd; a ka\u017ed\u00fd, kto prisah\u00e1, ako je to na \u0148om na druhej strane, bude odstr\u00e1nen\u00fd.",
        "4": "Vyvediem ju - hovor\u00ed P\u00e1n z\u00e1stupov -, p\u00f4jde do domu zlodeja a do domu toho, \u010do krivo prisah\u00e1 v mojom mene, usad\u00ed sa v jeho dome a zni\u010d\u00ed ho, i jeho tr\u00e1my a jeho kamene.\"",
        "5": "Tu predst\u00fapil anjel, ktor\u00fd vo mne hovoril a riekol mi: \"Zdvihni o\u010di a pozri, \u010do je to, \u010do vystupuje!\"",
        "6": "I sp\u00fdtal som sa: \"\u010co je to?\" Odpovedal: \"To je efa, ktor\u00e1 vystupuje;\" a dodal: \"Toto je ich v\u00fdzor v celej krajine.\"",
        "7": "Vtom, h\u013ea, zdvihla sa oloven\u00e1 pokr\u00fdvka a prostred efy sedela ak\u00e1si \u017eena.",
        "8": "I povedal: \"Toto je bezbo\u017enos\u0165.\" Sotil ju doprostred efy a na jej otvor polo\u017eil oloven\u00fa pokr\u00fdvku.",
        "9": "Potom som zdvihol o\u010di, pozrel som sa a, h\u013ea, predstupovali dve \u017eeny, kr\u00eddla im nad\u00faval vietor - mali toti\u017e kr\u00eddla podobn\u00e9 kr\u00eddlam bociana - a zdvihli efu medzi zem a nebo.",
        "10": "I sp\u00fdtal som sa anjela, ktor\u00fd vo mne hovoril: \"Kde tieto nes\u00fa efu?\"",
        "11": "Odpovedal mi: \"Chc\u00fa jej postavi\u0165 dom v krajine Sena\u00e1r. Ke\u010f ho dostavaj\u00fa polo\u017eia ju tam na jej podstavec.\""
    },
    "6": {
        "1": "Znovu som zdvihol o\u010di, pozrel som sa a, h\u013ea, \u0161tyri vozy vystupovali spomedzi dvoch vrchov; vrchy boli kovov\u00e9.",
        "2": "V prvom voze boli hned\u00e9 kone, v druhom voze \u010dierne kone,",
        "3": "v tre\u0165om voze biele kone, vo \u0161tvrtom voze kone strakat\u00e9, mocn\u00e9.",
        "4": "Ozval som sa a p\u00fdtal som sa anjela, ktor\u00fd vo mne hovoril: \"\u010co je to, m\u00f4j pane?\"",
        "5": "Anjel mi odvetil: \" To s\u00fa \u0161tyri vetry neba, ktor\u00e9 vystupuj\u00fa; predt\u00fdm st\u00e1li pred P\u00e1nom celej zeme.",
        "6": "V ktorom s\u00fa \u010dierne kone, ten ide do severnej krajiny a biele id\u00fa za n\u00edm; strakat\u00e9 id\u00fa do ju\u017enej krajiny.",
        "7": "Mocn\u00e9 vy\u0161li a usilovali sa prejs\u0165 po zemi.\" I riekol: \"Cho\u010fte, prejdite zemou!\" Nato pre\u0161li zemou.",
        "8": "Potom na m\u0148a zavolal a vravel mi: \"Pozri tie \u010do id\u00fa do severnej krajiny, ut\u00ed\u0161ia mi ducha v severnej krajine.\"",
        "9": "P\u00e1n prehovoril ku mne takto:",
        "10": "\"Vezmi od zajatcov, od Holdaja, Tobi\u00e1\u0161a a Idaja, ktor\u00ed pri\u0161li z Babylonu, a cho\u010f v ten ist\u00fd de\u0148 do domu Jozi\u00e1\u0161a, syna Sofoni\u00e1\u0161ovho; cho\u010f,",
        "11": "vezmi striebro a zlato, urob korunu a polo\u017e ju na hlavu ve\u013ek\u0148aza, Josedekovho syna Jozueho.",
        "12": "A povedz mu: \"Toto hovor\u00ed P\u00e1n z\u00e1stupov: Pozri, mu\u017e, ktor\u00e9ho meno je V\u00fdhonok; vy\u017eenie na svojom mieste a vybuduje P\u00e1nov chr\u00e1m.",
        "13": "On postav\u00ed P\u00e1nov chr\u00e1m, on dostane sl\u00e1vu a bude sedie\u0165 a panova\u0165 na svojom tr\u00f3ne; i k\u0148az bude na svojom tr\u00f3ne a medzi nimi dvoma bude mierov\u00e1 dohoda.\"",
        "14": "Koruna bude pre Helema, Tobi\u00e1\u0161a, Idaja a Sofoni\u00e1\u0161ovho syna Hena pam\u00e4tn\u00edkom v P\u00e1novom chr\u00e1me.",
        "15": "Aj tak\u00ed, \u010do s\u00fa \u010faleko, bud\u00fa prich\u00e1dza\u0165 a bud\u00fa stava\u0165 P\u00e1nov chr\u00e1m i pozn\u00e1te, \u017ee ma k v\u00e1m poslal P\u00e1n z\u00e1stupov. Stane sa to, ak budete ochotne po\u010d\u00fava\u0165 hlas P\u00e1na, svojho Boha.\""
    },
    "7": {
        "1": "Vo \u0161tvrtom roku kr\u00e1\u013ea D\u00e1ria prehovoril P\u00e1n k Zachari\u00e1\u0161ovi, \u0161tvrt\u00fd de\u0148 deviateho mesiaca, kisleva.",
        "2": "Vtedy poslal Betel Sarasara, Regemelecha a jeho mu\u017eov udobri\u0165 P\u00e1novu tv\u00e1r",
        "3": "a sp\u00fdta\u0165 sa k\u0148azov, ktor\u00ed s\u00fa v dome P\u00e1na z\u00e1stupov, a prorokov: \"M\u00e1m plaka\u0165 a posti\u0165 sa v piatom mesiaci, ako som to robil u\u017e to\u013eko rokov?\"",
        "4": "Vtedy prehovoril ku mne P\u00e1n z\u00e1stupov:",
        "5": "\"Povedz v\u0161etk\u00e9mu \u013eudu krajiny i k\u0148azom: Ke\u010f sa post\u00edte a nariekate v piatom a siedmom mesiaci - a je to u\u017e sedemdesiat rokov! -, \u010di sa to mne post\u00edte?",
        "6": "A ke\u010f jete a pijete, \u010di ste to nie vy, ktor\u00ed jete, a vy, ktor\u00ed pijete?",
        "7": "\u010ci s\u00fa to nie pr\u00edkazy, ktor\u00e9 P\u00e1n vyhl\u00e1sil prostredn\u00edctvom predo\u0161l\u00fdch prorokov, ke\u010f bol Jeruzalem ob\u00fdvan\u00fd a bezpe\u010dn\u00fd a jeho mest\u00e1 dookola i Juh, i Rovina boli ob\u00fdvan\u00e9?\"",
        "8": "Potom P\u00e1n prehovoril k Zachari\u00e1\u0161ovi takto:",
        "9": "\"Toto hovor\u00ed P\u00e1n z\u00e1stupov: Spravodlivo prisudzujte pr\u00e1vo a preukazujte si vz\u00e1jomne milosrdenstvo a l\u00e1skavos\u0165!",
        "10": "Vdovy, siroty, cudzincov a chudobn\u00fdch neutl\u00e1\u010dajte a vo svojich srdciach nezam\u00fd\u0161\u013eajte druh druhovi zlo!",
        "11": "Ale odopreli pozornos\u0165, uk\u00e1zali odbojn\u00e9 plece a za\u0165a\u017eili si u\u0161i, aby nepo\u010duli.",
        "12": "Zo srdca si urobili diamant, aby nepo\u010duli z\u00e1kon a slov\u00e1, ktor\u00e9 svojim duchom poslal P\u00e1n z\u00e1stupov prostredn\u00edctvom predo\u0161l\u00fdch prorokov... Preto pri\u0161iel ve\u013ek\u00fd hnev od P\u00e1na z\u00e1stupov.",
        "13": "Ako volal a nepo\u010duli, tak bud\u00fa vola\u0165 a nebudem po\u010du\u0165, hovor\u00ed P\u00e1n z\u00e1stupov.",
        "14": "A rozpr\u00e1\u0161im ich medzi rozli\u010dn\u00e9 n\u00e1rody, ktor\u00e9 nepoznali, a krajina po nich spustne, \u017ee nik nebude chodi\u0165 sem-tam. Takto urobili rozko\u0161n\u00fa zem pustatinou.\""
    },
    "8": {
        "1": "P\u00e1n prehovoril (k Zachari\u00e1\u0161ovi) takto:",
        "2": "\"Toto hovor\u00ed P\u00e1n z\u00e1stupov: Horl\u00edm za Sion ve\u013ekou horlivos\u0165ou a ve\u013ek\u00fdm hnevom za\u0148 horl\u00edm.",
        "3": "Toto hovor\u00ed P\u00e1 (z\u00e1stupov) vr\u00e1tim sa na Sion a budem b\u00fdva\u0165 uprostred Jeruzalema. Vtedy sa Jeruzalem bude vola\u0165 Vern\u00e9 mesto a vrch P\u00e1na z\u00e1stupov Sv\u00e4t\u00fd vrch.",
        "4": "Toto hovor\u00ed P\u00e1n z\u00e1stupov: E\u0161te bud\u00fa po uliciach Jeruzalema sedie\u0165 starci a starenky a \u013eudia; ktor\u00ed maj\u00fa pre vysok\u00fd vek v ruke palicu.",
        "5": "A ulice mesta bud\u00fa pln\u00e9 chlapcov a diev\u010dat, ktor\u00ed sa bud\u00fa hra\u0165 na jeho uliciach.",
        "6": "Toto hovor\u00ed P\u00e1n z\u00e1stupov: Aj ke\u010f to bude z\u00e1zra\u010dn\u00e9 v o\u010diach zvy\u0161kov tohto \u013eudu, bude to vari z\u00e1zra\u010dn\u00e9 aj v mojich o\u010diach? - hovor\u00ed P\u00e1n z\u00e1stupov.",
        "7": "Toto hovor\u00ed P\u00e1n z\u00e1stupov: H\u013ea, ja zachr\u00e1nim svoj \u013eud z krajiny v\u00fdchodu a z krajiny z\u00e1padu slnka",
        "8": "a privediem ich, tak\u017ee bud\u00fa b\u00fdva\u0165 v Jeruzaleme; bud\u00fa moj\u00edm \u013eudom a ja budem ich Bohom v pravde a spravodlivosti.",
        "9": "Toto hovor\u00ed P\u00e1n z\u00e1stupov: Majte pevn\u00e9 ruky, ktor\u00ed v tychto d\u0148och po\u010d\u00favate tieto slov\u00e1 z \u00fast prorokov, \u010do boli v de\u0148, ke\u010f sa zalo\u017eil dom P\u00e1na z\u00e1stupov, chr\u00e1m, aby sa postavil.",
        "10": "Lebo pred t\u00fdmi d\u0148ami nebolo pre \u010dloveka mzdy a nebolo mzdy pre zviera; kto odch\u00e1dzal alebo prich\u00e1dzal nemal pokoja od nepriate\u013eov: poslal som v\u0161etk\u00fdch \u013eud\u00ed navz\u00e1jom proti sebe.",
        "11": "Teraz v\u0161ak nebudem k zvy\u0161kom tohto \u013eudu ako za predo\u0161l\u00fdch dn\u00ed - hovor\u00ed P\u00e1n z\u00e1stupov.",
        "12": "Jeho siatie bude \u0161\u0165astn\u00e9, vini\u010d d\u00e1 svoje ovocie, zem vyd\u00e1 svoju \u00farodu a nebes\u00e1 daj\u00fa svoju rosu a toto v\u0161etko d\u00e1m do imania zvy\u0161kom tohto \u013eudu.",
        "13": "A ako ste boli kliatbou medzi n\u00e1rodmi, dom J\u00fadov a dom Izraelov, tak v\u00e1s vyslobod\u00edm a budete po\u017eehnan\u00edm; nebojte sa, majte pevn\u00e9 ruky!",
        "14": "Lebo toto hovor\u00ed P\u00e1n z\u00e1stupov: Ako som zam\u00fd\u0161\u013eal robi\u0165 v\u00e1m zlo, ke\u010f ma va\u0161i otcovia hnevali - hovor\u00ed P\u00e1n z\u00e1stupov -, a nez\u013eutoval som sa,",
        "15": "tak budem v t\u00fdch d\u0148och zasa zam\u00fd\u0161\u013ea\u0165 robi\u0165 dobre Jeruzalemu a J\u00fadovmu domu; nebojte sa!",
        "16": "Ale toto s\u00fa pr\u00edkazy; ktor\u00e9 m\u00e1te zachov\u00e1va\u0165: Hovorte ka\u017ed\u00fd pravdu svojmu bl\u00ed\u017enemu, majte naozaj spravodliv\u00e9 s\u00fady vo svojich br\u00e1nach;",
        "17": "nech nik nezam\u00fd\u0161\u013ea vo svojom srdci zlo proti svojmu bl\u00ed\u017enemu a nemilujte kriv\u00fa pr\u00edsahu, lebo toto v\u0161etko s\u00fa veci, ktor\u00e9 nen\u00e1vid\u00edm\" - hovor\u00ed P\u00e1n.",
        "18": "A P\u00e1n z\u00e1stupov prehovoril ku mne takto:",
        "19": "\"Toto hovor\u00ed P\u00e1n z\u00e1stupov: P\u00f4st \u0161tvrt\u00e9ho, p\u00f4st piateho, p\u00f4st siedmeho a p\u00f4st desiateho (mesiaca) bude pre J\u00fadov dom plesan\u00edm, rados\u0165ou a veselou sl\u00e1vnos\u0165ou. Milujte v\u0161ak pravdu a pokoj!",
        "20": "Toto hovor\u00ed P\u00e1n z\u00e1stupov: E\u0161te pr\u00eddu n\u00e1rody a obyvatelia ve\u013ek\u00fdch miest",
        "21": "a p\u00f4jdu obyvatelia jedn\u00e9ho (mesta) do druh\u00e9ho a povedia: \"Zoberme sa, po\u010fme udobri\u0165 P\u00e1novu tv\u00e1r a h\u013eada\u0165 P\u00e1na z\u00e1stupov; p\u00f4jdem aj ja!\"",
        "22": "P\u00f4jdu teda ve\u013ek\u00e9 kmene a mocn\u00e9 n\u00e1rody h\u013eada\u0165 P\u00e1na z\u00e1stupov do Jeruzalema a udobri\u0165 P\u00e1novu tv\u00e1r.",
        "23": "Toto hovor\u00ed P\u00e1n z\u00e1stupov: V t\u00fdch d\u0148och sa chop\u00ed desa\u0165 mu\u017eov z n\u00e1rodov v\u0161etk\u00fdch jazykov, chopia sa okraja odevu j\u00fadskeho mu\u017ea a povedia: \"P\u00f4jdeme s vami, lebo sme po\u010duli, \u017ee s vami je Boh.\""
    },
    "9": {
        "1": "\"V\u00fdrok. P\u00e1novo slovo proti krajine Hadrak a Damasku, jeho pr\u00edbytku, lebo P\u00e1novi patr\u00ed oko \u010dloveka a v\u0161etk\u00fdch izraelsk\u00fdch kme\u0148ov.",
        "2": "Aj Emat s n\u00edm hrani\u010d\u00ed, aj T\u00fdrus a Sidon, nech je ak\u00fd m\u00fadry.",
        "3": "T\u00fdrus si postavil hradby, nakopil striebra s\u0165a prachu a zlata ako uli\u010dn\u00e9ho blata.",
        "4": "H\u013ea, P\u00e1n sa ho zmocn\u00ed, zraz\u00ed jeho bohatstvo do mora a mesto pohlt\u00ed ohe\u0148.",
        "5": "Askalon uvid\u00ed a bude sa b\u00e1\u0165, Gaza sa bude hrozne zv\u00edja\u0165, aj Akaron, lebo jeho n\u00e1dej v hanbe ostala; z Gazy zmizne kr\u00e1\u013e a Askalon nebude ob\u00fdvan\u00fd.",
        "6": "V Azote bud\u00fa b\u00fdva\u0165 mie\u0161anci a vyhub\u00edm p\u00fdchu Fili\u0161t\u00edncov.",
        "7": "Od \u00fast im odstr\u00e1nim krv, spomedzi zubov ich ohavnosti. Aj on ostane pre n\u00e1\u0161ho Boha a bude ako j\u00fadske knie\u017ea a Akaron ako Jebuzej\u010dania.",
        "8": "Postav\u00edm t\u00e1bor pred svoj dom proti vojsku, proti t\u00fdm, \u010do tiahnu sem i tam, a neprejde viac cez nich pohoni\u010d, \u00e1no, teraz h\u013ead\u00edm svojimi o\u010dami.",
        "9": "Plesaj hlasno, dc\u00e9ra Siona, jasaj, dc\u00e9ra Jeruzalema, h\u013ea, tvoj kr\u00e1\u013e ti prich\u00e1dza, spravodliv\u00fd je a prin\u00e1\u0161a sp\u00e1su, pon\u00ed\u017een\u00fd je a nesie sa na oslovi, na osliatku, ml\u00e1\u010fati oslice.",
        "10": "Vyhub\u00ed vozy z Efraima a kone z Jeruzalema, vymizn\u00fa bojov\u00e9 ku\u0161e; o pokoji bude rokova\u0165 s n\u00e1rodmi a jeho vlad\u00e1rstvo je od mora k moru a od Rieky a\u017e do kon\u010d\u00edn zeme.",
        "11": "I tebe pre tvoju krvn\u00fa zmluvu vypust\u00edm zajatcov z cisterny, v ktorej nieto vody.",
        "12": "Vr\u00e1\u0165te sa do pevnosti, zajatci n\u00e1deje; dnes oznamujem: Dvojn\u00e1sobne ti vynahrad\u00edm.",
        "13": "Lebo natiahnem J\u00fadu ako luk a nabijem Efraimom; povzbud\u00edm tvojich synov, J\u00fada, proti tvojim synom, Javan; sprav\u00edm \u0165a podobn\u00fdm me\u010du bojovn\u00edka.",
        "14": "P\u00e1n sa zjav\u00ed nad nimi, jeho \u0161\u00edp vyp\u00e1li s\u0165a blesk, P\u00e1n, Jahve, zatr\u00fabi na tr\u00fabu, kr\u00e1\u010da\u0165 bude v ju\u017enej v\u00edchrici.",
        "15": "P\u00e1n, Jahve, bude \u0161t\u00edtom nad nimi, bud\u00fa ni\u010di\u0165 a \u0161liapa\u0165 kamene z praku, bud\u00fa pi\u0165 a hu\u010da\u0165 ako od v\u00edna, bud\u00fa pln\u00ed ako krop\u00e1\u010d, ako rohy olt\u00e1ra.",
        "16": "I zachr\u00e1ni ich P\u00e1n, ich Boh, v ten de\u0148 ako st\u00e1do svojho \u013eudu, ke\u010f sa posv\u00e4tn\u00e9 kamene, bud\u00fa vzn\u00e1\u0161a\u0165 nad jeho zemou.",
        "17": "\u010co je jeho vz\u00e1cnos\u0165 a \u010do je jeho kr\u00e1sa? Obilie o\u017eiv\u00ed mlad\u00edkov a mlad\u00e9 v\u00edno panny."
    },
    "10": {
        "1": "Proste od P\u00e1na d\u00e1\u017e\u010f v \u010dase neskorej p\u0155\u0161ky! P\u00e1n tvor\u00ed oblaky a d\u00e1 v\u00e1m lejak da\u017e\u010fa tr\u00e1vu na poli ka\u017ed\u00e9mu.",
        "2": "Lebo b\u00f4\u017eikovia hovorili napr\u00e1zdno a v\u0161etci videli klamstvo, vykladaj\u00fa m\u00e1rne sny, pote\u0161uj\u00fa daromne. Preto odtiahli ako st\u00e1do, s\u00fa pokoren\u00ed, lebo niet pastiera.",
        "3": "Proti pastierom vzbl\u010dal m\u00f4j hnev a capy nav\u0161t\u00edvim. Lebo P\u00e1n z\u00e1stupov nav\u0161t\u00edvil svoje st\u00e1do, J\u00fadov dom; urobil ich podobn\u00fdmi svojim n\u00e1dhern\u00fdm parip\u00e1m vo vojne.",
        "4": "Z neho je uhol, z neho je kol\u00edk, z neho je bojov\u00e1 ku\u0161a, z neho poch\u00e1dza z\u00e1rove\u0148 ka\u017ed\u00fd pohoni\u010d.",
        "5": "I bud\u00fa ako hrdinovia, ktor\u00ed \u0161liapu vo vojne blato po uliciach, bud\u00fa bojova\u0165, lebo P\u00e1n je s nimi, jazdci na ko\u0148och ostan\u00fa v hanbe.",
        "6": "Mocn\u00fdm urob\u00edm J\u00fadov dom a dom Jozefov zachr\u00e1nim, privediem ich sp\u00e4\u0165, ve\u010f som ich omilostil, bud\u00fa, akoby som ich nebol zavrhol, lebo ja, P\u00e1n, som ich Boh a vysly\u0161\u00edm ich.",
        "7": "Efraimci bud\u00fa ako hrdinovia, srdce sa im bude te\u0161i\u0165 ako od v\u00edna, ich synovia to uvidia a bud\u00fa sa te\u0161i\u0165, srdce im bude plesa\u0165 v P\u00e1novi.",
        "8": "Zahvizdnem im a pozbieram ich, lebo som ich vyk\u00fapil, bude ich tak ve\u013ea, ako ich bolo.",
        "9": "Rozosejem ich medzi n\u00e1rody a v dia\u013eav\u00e1ch bud\u00fa na m\u0148a spom\u00edna\u0165, bud\u00fa \u017ei\u0165 so svojimi synmi a vr\u00e1tia sa.",
        "10": "Privediem ich sp\u00e4\u0165 z egyptskej krajiny a z As\u00fdrska ich pozbieram, privediem ich do krajiny Gala\u00e1d a na Libanon, no nebude im to sta\u010di\u0165.",
        "11": "Preto prejd\u00fa cez more \u00fazkosti a zrazia vlny do mora, v hanbe ostan\u00fa v\u0161etky ramen\u00e1 N\u00edlu, upadne sl\u00e1va As\u00fdrska a berla z Egypta sa strat\u00ed.",
        "12": "Urob\u00edm ich mocn\u00fdmi v P\u00e1novi a bud\u00fa kr\u00e1\u010da\u0165 v jeho mene\" - hovor\u00ed P\u00e1n."
    },
    "11": {
        "1": "Otvor, Libanon, svoje br\u00e1ny, nech ohe\u0148 hlce tvoje c\u00e9dre!",
        "2": "Jajkaj, cyprus, ve\u010f padol c\u00e9der: \u010do boli mocn\u00ed, spustli; jajkajte, duby B\u00e1\u0161anu, lebo vy\u0165ali nepr\u00edstupn\u00fd les.",
        "3": "\u010cuj\u017ee! Jajkaj\u00fa pastieri, lebo spustla ich n\u00e1dhera; \u010duj, lev\u00ed\u010dat\u00e1 rev\u00fa, lebo spustla p\u00fdcha Jord\u00e1na.",
        "4": "Toto hovor\u00ed P\u00e1n, m\u00f4j Boh: \"Str\u00e1\u017e st\u00e1do ur\u010den\u00e9 na por\u00e1\u017eku,",
        "5": "ktor\u00e9 majitelia nemilosrdne por\u00e1\u017eaj\u00fa. Jeho kupci hovoria: \"Nech je zveleben\u00fd P\u00e1n, zbohatol som;\" jeho pastieri nemaj\u00fa nad n\u00edm z\u013eutovania.",
        "6": "Ani ja u\u017e nebudem ma\u0165 z\u013eutovania nad obyvate\u013emi krajiny\" - hovor\u00ed P\u00e1n, ale s\u00e1m vyd\u00e1m \u013eud\u00ed, ka\u017ed\u00e9ho do ruky jeho bl\u00ed\u017eneho a do ruky jeho kr\u00e1\u013ea; spusto\u0161ia krajinu, ale ja ich nevytrhnem z ich ruky.\"",
        "7": "Preto, chudobn\u00ed st\u00e1da, p\u00e1sol som st\u00e1do na por\u00e1\u017eku. I vzal som dve palice, jednu som nazval V\u013e\u00fadnos\u0165, druh\u00fa som nazval Puto. P\u00e1sol som teda st\u00e1do.",
        "8": "Za mesiac som odstr\u00e1nil troch pastierov. Potom mi du\u0161a bola netrpezliv\u00e1 s nimi, ale aj ja som sa odcudzil ich du\u0161i.",
        "9": "I povedal som: \"Nebudem v\u00e1s p\u00e1s\u0165. \u010co m\u00e1 zomrie\u0165, nech zomrie; \u010do m\u00e1 zhyn\u00fa\u0165, nech zhynie; a ktor\u00e9 ostan\u00fa, nech si vz\u00e1jomne \u017eer\u00fa m\u00e4so.",
        "10": "Vzal som svoju palicu V\u013e\u00fadnos\u0165 a zlomil som ju; t\u00fdm som zru\u0161il zmluvu, ktor\u00fa som uzavrel so v\u0161etk\u00fdmi n\u00e1rodmi.",
        "11": "I stratila v ten de\u0148 platnos\u0165. Vtedy zvedeli chudobn\u00ed st\u00e1da, ktor\u00ed ma pozorovali, \u017ee je to P\u00e1novo slovo.",
        "12": "Povedal som im: \"Ak uzn\u00e1te za dobr\u00e9, dajte mi moju mzdu, ak nie, nechajte!\" Odv\u00e1\u017eili mi teda mzdu, tridsa\u0165 strieborn\u00fdch.",
        "13": "P\u00e1n mi povedal: \"Ho\u010f ju tvorcovi, t\u00fa n\u00e1dhern\u00fa mzdu, na ak\u00fa ma ocenili. Vzal som teda tridsa\u0165 strieborn\u00fdch a hodil som ich v P\u00e1novom dome tvorcovi.",
        "14": "Potom som zlomil svoju druh\u00fa palicu Puto; t\u00fdm som zru\u0161il bratstvo medzi J\u00fadom a Izraelom.",
        "15": "I riekol mi P\u00e1n: \"E\u0161te raz si vezmi v\u00fdstroj, a to hl\u00fapeho pastiera!",
        "16": "Lebo, h\u013ea, ja vzbud\u00edm v krajine pastiera: \u010do hynie, o to sa neobzrie, \u010do sa stratilo, h\u013eada\u0165 nebude, \u010do je zlomen\u00e9, hoji\u0165 nebude, \u010do e\u0161te stoj\u00ed, k\u0155mi\u0165 nebude; z tu\u010dn\u00fdch bude jes\u0165 m\u00e4so a pozr\u00e1\u017ea im papr\u010dky.",
        "17": "Beda hl\u00fapemu pastierovi, ktor\u00fd op\u00fa\u0161\u0165a st\u00e1do; me\u010d proti jeho ramenu a proti jeho oku prav\u00e9mu; jeho rameno \u00faplne vyschne, jeho prav\u00e9 oko celkom vyhasne.\""
    },
    "12": {
        "1": "V\u00fdrok. P\u00e1novo slovo proti Izraelu. Hovor\u00ed P\u00e1n, ktor\u00fd rozostrel nebes\u00e1 a zalo\u017eil zem, ktor\u00fd utvoril ducha v \u010dloveku:",
        "2": "\"H\u013ea, ja urob\u00edm Jeruzalem opojnou \u010da\u0161ou pre v\u0161etky okolit\u00e9 n\u00e1rody; ale bude to aj proti J\u00fadsku, ke\u010f bude oblieha\u0165 Jeruzalem.",
        "3": "V ten de\u0148 urob\u00edm Jeruzalem pri\u0165a\u017ek\u00fdm kame\u0148om pre v\u0161etky n\u00e1rody; v\u0161etci, \u010do ho bud\u00fa dv\u00edha\u0165, celkom sa dodriapu, hoci sa zhroma\u017edia k nemu v\u0161etky n\u00e1rody zeme.",
        "4": "V ten de\u0148, hovor\u00ed P\u00e1n, postihnem ka\u017ed\u00e9ho ko\u0148a strachom a ka\u017ed\u00e9ho jazdca \u0161ialenstvom. Ale nad J\u00fadov\u00fdm domom otvor\u00edm si o\u010di a v\u0161etky kone n\u00e1rodov ran\u00edm slepotou.",
        "5": "Vtedy si knie\u017eat\u00e1 J\u00fadu bud\u00fa v sebe hovori\u0165: \"No\u017ee mi posilni obyvate\u013eov Jeruzalema v P\u00e1novi z\u00e1stupov, ich Bohu.\"",
        "6": "V ten de\u0148 urob\u00edm knie\u017eat\u00e1 J\u00fadu podobn\u00fdmi n\u00e1dobe s oh\u0148om medzi drevom a horiacej ohnivej fakli medzi snopmi; bud\u00fa hlta\u0165 napravo i na\u013eavo v\u0161etky okolit\u00e9 n\u00e1rody a Jeruzalem ostane \u010falej na svojom mieste, v Jeruzaleme.",
        "7": "Ale P\u00e1n zachr\u00e1ni predov\u0161etk\u00fdm stany J\u00fadove, aby sl\u00e1va D\u00e1vidovho domu a sl\u00e1va obyvate\u013eov Jeruzalema nebola popri J\u00fadovi prive\u013ek\u00e1.",
        "8": "V ten de\u0148 bude P\u00e1n \u0161t\u00edtom nad obyvate\u013emi Jeruzalema; kol\u00edsav\u00fd medzi nimi bude v ten de\u0148 ako D\u00e1vid, D\u00e1vidov dom v\u0161ak bude v ich \u010dele ako Boh, ako P\u00e1nov anjel.",
        "9": "V ten de\u0148 sa budem usilova\u0165 porazi\u0165 v\u0161etky n\u00e1rody, ktor\u00e9 p\u00f4jdu proti Jeruzalemu.",
        "10": "Na D\u00e1vidov dom v\u0161ak a na obyvate\u013eov Jeruzalema vylejem ducha milosrdenstva a pokorn\u00fdch prosieb; potom bud\u00fa h\u013eadie\u0165 na m\u0148a, ktor\u00e9ho prebodli, a bud\u00fa nad n\u00edm narieka\u0165, ako sa narieka nad jedin\u00e1\u010dikom, a horekova\u0165, ako sa horekuje nad prvoroden\u00fdm.",
        "11": "V ten de\u0148 sa rozm\u00f4\u017ee n\u00e1rek v Jeruzaleme ako n\u00e1rek Adadremonu v \u00fadol\u00ed Magedo.",
        "12": "Narieka\u0165 bude krajina, ka\u017ed\u00fd rod osobitne. D\u00e1vidov rod osobitne a ich \u017eeny osobitne; N\u00e1tanov rod osobitne a ich \u017eeny osobitne;",
        "13": "L\u00e9viho rod osobitne a ich \u017eeny osobitne; Semejov rod osobitne a ich \u017eeny osobitne.",
        "14": "V\u0161etky ostatn\u00e9 rody: ka\u017ed\u00fd osobitne a ich \u017eeny osobitne."
    },
    "13": {
        "1": "V ten de\u0148 bude D\u00e1vidovmu domu a obyvate\u013eom Jeruzalema otvoren\u00fd prame\u0148 proti hriechu a po\u0161kvrne.",
        "2": "A v ten de\u0148 - hovor\u00ed P\u00e1n z\u00e1stupov, vyhub\u00edm z krajiny meno modiel a nebud\u00fa viac na ne spom\u00edna\u0165. Aj prorokov a ducha ne\u010distoty odstr\u00e1nim z krajiny.",
        "3": "A ak bude e\u0161te niekto prorokova\u0165, jeho otec a matka, jeho rodi\u010dia, mu povedia: \"Neostane\u0161 \u017ei\u0165, preto\u017ee si v mene P\u00e1na hovoril lo\u017e;\" a prebodn\u00fa ho otec a matka, jeho rodi\u010dia, preto\u017ee prorokoval.",
        "4": "Aj ke\u010f bud\u00fa v ten de\u0148 prorokova\u0165, ostan\u00fa proroci v hanbe, ka\u017ed\u00fd so svoj\u00edm viden\u00edm. A aby oklamali, neoble\u010d\u00fa si srsten\u00fd pl\u00e1\u0161\u0165.",
        "5": "Ka\u017ed\u00fd povie: \"Nie som prorok; ja som \u010dlovek, ktor\u00fd obr\u00e1ba zem, lebo si ma od mladi k\u00fapil ist\u00fd \u010dlovek.\"",
        "6": "A ke\u010f sa ho sp\u00fdtaj\u00fa: \"\u010co s\u00fa to za rany medzi tvojimi rukami?\" - odpovie: \"Tie mi zasadili v dome mojich mil\u00fdch.\"",
        "7": "Me\u010d, vzbu\u010f sa proti m\u00f4jmu pastierovi a proti bl\u00edzkemu mu\u017eovi - hovor\u00ed P\u00e1n z\u00e1stupov. Udri pastiera, nech sa st\u00e1do rozp\u0155chne, potom obr\u00e1tim ruku proti mali\u010dk\u00fdm.",
        "8": "V celej krajine - hovor\u00ed P\u00e1n - dve tretiny z neho zomr\u00fa, zahyn\u00fa, a tretina z neho ostane.",
        "9": "T\u00fa tretinu zavediem do oh\u0148a a vytop\u00edm ich, ako sa vyt\u00e1pa striebro, a vysk\u00fa\u0161am ich, ako sa sk\u00fa\u0161a zlato. On bude vz\u00fdva\u0165 moje meno a ja ho vysly\u0161\u00edm, poviem: To je m\u00f4j \u013eud, a on povie: \"P\u00e1n je m\u00f4j Boh.\""
    },
    "14": {
        "1": "H\u013ea pr\u00edde de\u0148 pre P\u00e1na, vtedy podelia tvoju koris\u0165 uprostred teba.",
        "2": "Zhroma\u017ed\u00edm v\u0161etky n\u00e1rody k Jeruzalemu do boja, zaujm\u00fa mesto, vyplienia domy, zn\u00e1silnia \u017eeny, polovica mesta p\u00f4jde do zajatia, ale ostatok \u013eudu z mesta nevyk\u00e1ntria.",
        "3": "Potom P\u00e1n vytiahne a bude bojova\u0165 proti t\u00fdm n\u00e1rodom ako ke\u010f bojoval v de\u0148 vojny.",
        "4": "Nohami v ten de\u0148 zastane na Olivovej hore, ktor\u00e1 le\u017e\u00ed pri Jeruzaleme na v\u00fdchod, a Olivov\u00e1 hora sa roz\u0161tiepi na polovice smerom v\u00fdchodo-z\u00e1padn\u00fdm na ve\u013emi ve\u013ek\u00fa dolinu. Polovica hory sa posunie na sever a polovica na juh.",
        "5": "Vtedy budete uteka\u0165 do \u00fadolia mojich vrchov, lebo \u00fadolie medzi vrchmi bude siaha\u0165 a\u017e k Asalu. Budete be\u017ea\u0165, ako ste be\u017eali pred zemetrasen\u00edm v d\u0148och j\u00fadskeho kr\u00e1\u013ea Ozi\u00e1\u0161a. Vtedy pr\u00edde P\u00e1n, m\u00f4j Boh, a v\u0161etci jeho sv\u00e4t\u00ed s n\u00edm.",
        "6": "V ten de\u0148 nebude svetlo, ale zima a \u013ead.",
        "7": "Bude to jeden de\u0148, zn\u00e1my P\u00e1novi, nie de\u0148 a noc. Ale vo ve\u010dernom \u010dase bude svetlo.",
        "8": "V ten de\u0148 bud\u00fa z Jeruzalema vyteka\u0165 \u017eiv\u00e9 vody, polovica do v\u00fdchodn\u00e9ho mora a polovica do Z\u00e1padn\u00e9ho mora; tak to bude v lete i v zime.",
        "9": "P\u00e1n bude kr\u00e1\u013eom nad celou zemou. V ten de\u0148 bude jedine P\u00e1n a jedine jeho meno.",
        "10": "Cel\u00e1 krajina sa obr\u00e1ti akoby na rovinu od Gabay po Remon ju\u017ene od Jeruzalema. Ten bude vy\u010dnieva\u0165 a bude ob\u00fdvan\u00fd na svojom mieste od Benjam\u00ednovej br\u00e1ny a\u017e po miesto prvej br\u00e1ny, po Ro\u017en\u00fa br\u00e1nu, od ve\u017ee Hananeel a\u017e po Kr\u00e1\u013eovsk\u00e9 lisy.",
        "11": "Bud\u00fa v \u0148om b\u00fdva\u0165, kliatby viac nebude a Jeruzalem bude b\u00fdva\u0165 v bezpe\u010d\u00ed.",
        "12": "A toto bude rana, ktorou P\u00e1n udrie v\u0161etky n\u00e1rody, ktor\u00e9 bojovali proti Jeruzalemu: zhnije im m\u00e4so, hoci e\u0161te stoja na noh\u00e1ch, o\u010di im vyhnij\u00fa vo svojich jamk\u00e1ch a jazyk im zhnije v \u00fastach.",
        "13": "A v ten de\u0148 povstane medzi nimi ve\u013ek\u00fd zm\u00e4tok od P\u00e1na; bud\u00fa sa vz\u00e1jomne chyta\u0165 za ruky a bud\u00fa dv\u00edha\u0165 ruky vz\u00e1jomne proti sebe.",
        "14": "Ale aj J\u00fada bude bojova\u0165 v Jeruzaleme. Nahromad\u00ed sa bohatstvo v\u0161etk\u00fdch okolit\u00fdch n\u00e1rodov: zlato, striebro a \u0161atstvo v ohromnom mno\u017estve.",
        "15": "A ako t\u00e1to rana bude aj rana na ko\u0148och, muliciach, \u0165av\u00e1ch, osloch a v\u0161etk\u00fdch zvierat\u00e1ch, ktor\u00e9 bud\u00fa v t\u00fdchto t\u00e1boroch.",
        "16": "V\u0161etci v\u0161ak, \u010do ostan\u00fa z rozli\u010dn\u00fdch n\u00e1rodov, ktor\u00e9 i\u0161li proti Jeruzalemu, p\u00f4jdu sa rok \u010do rok kla\u0148a\u0165 kr\u00e1\u013eovi, P\u00e1novi z\u00e1stupov, a sv\u00e4ti\u0165 sviatok St\u00e1nkov.",
        "17": "Ak niektor\u00e9 z t\u00fdchto rodov nepr\u00eddu do Jeruzalema kla\u0148a\u0165 sa kr\u00e1\u013eovi; P\u00e1novi z\u00e1stupov, nebude nad nimi pr\u0161a\u0165.",
        "18": "Ak nevyst\u00fapi a nepr\u00edde ani rod Egyp\u0165anov, nebude ani nad nimi (pr\u0161a\u0165); zastihne ich rana, ktorou P\u00e1n udrie n\u00e1rody, \u010do nepr\u00eddu sv\u00e4ti\u0165 sviatok St\u00e1nkov.",
        "19": "Toto bude trest Egypta a trest v\u0161etk\u00fdch n\u00e1rodov, ktor\u00e9 nep\u00f4jdu sv\u00e4ti\u0165 sviatok St\u00e1nkov.",
        "20": "V ten de\u0148 bude na hrk\u00e1lkach kon\u00ed: \"Sv\u00e4t\u00e9 P\u00e1novi.\" A hrnce v P\u00e1novom dome bud\u00fa ako \u010da\u0161e pred olt\u00e1rom.",
        "21": "Ka\u017ed\u00fd hrniec v Jeruzaleme a v J\u00fadsku bude sv\u00e4t\u00fd P\u00e1novi z\u00e1stupov a v\u0161etci obetuj\u00faci pr\u00eddu a vezm\u00fa si z nich a v nich bud\u00fa vari\u0165, tak\u017ee v ten de\u0148 u\u017e nebude Kana\u00e1n\u010danov v dome P\u00e1na z\u00e1stupov."
    }
}