{
    "1": "Slovo, ktor\u00e9 P\u00e1n prehovoril k prorokovi Jeremi\u00e1\u0161ovi proti n\u00e1rodom. -",
    "2": "O Egypte. Proti vojsku egyptsk\u00e9ho kr\u00e1\u013ea, fara\u00f3na Nechaa, ktor\u00e9 bolo pri rieke Eufrat a ktor\u00e9 porazil babylonsk\u00fd kr\u00e1\u013e Nabuchodonozor vo \u0161tvrtom roku j\u00fadskeho kr\u00e1\u013ea Joakima, syna Jozi\u00e1\u0161ovho.",
    "3": "\"Chystajte pancier a \u0161t\u00edt a pochodujte do boja!",
    "4": "Kant\u00e1re na kone! Sadajte, jazdci, nast\u00fapte v prilb\u00e1ch, ostrite kopije, oble\u010dte pancier!",
    "5": "\u010co\u017ee to vid\u00edm? Ve\u010f zakol\u00edsali, ustupuj\u00fa nazad. Ich sil\u00e1ci s\u00fa porazen\u00ed, utekaj\u00fa behom a neobr\u00e1tia sa. Hr\u00f4za z\u00f4kol-v\u00f4kol! - hovor\u00ed P\u00e1n.",
    "6": "Neute\u010die r\u00fdchlobe\u017eec, neunikne sil\u00e1k! Na severe, pri brehu rieky Eufrat zav\u00e1hali, klesaj\u00fa.",
    "7": "Kto to vystupuje ako N\u00edl, ako rieky mu hu\u010dia vody?",
    "8": "Egypt vystupuje ako N\u00edl, ako rieky hu\u010dia jeho vody a vrav\u00ed: Vyst\u00fapim, zaplav\u00edm zem, zni\u010d\u00edm mesto i jeho ob\u010danov.",
    "9": "Hor' sa, paripy! R\u00fa\u0165te sa, vozy! Na pochod, bojovn\u00edci! Ku\u0161 a\u00a0P\u00fat, \u010do nosia \u0161t\u00edt, a L\u00fddovia, \u010do nosia a na\u0165ahuj\u00fa ku\u0161u.",
    "10": "Nu\u017e ten de\u0148 je pre P\u00e1na, Jahveho z\u00e1stupov, d\u0148om pomsty, aby sa vyv\u0155\u0161il na svojich nepriate\u013eoch. Me\u010d bude hlta\u0165 a nas\u00fdti sa, opoj\u00ed sa ich krvou. Ve\u010f obetu bude ma\u0165 P\u00e1n, Jahve z\u00e1stupov, v severnej krajine pri rieke Eufrat.",
    "11": "Hor' sa do Gala\u00e1du a\u00a0dones balzam, panna, dc\u00e9ra Egypta! Nadarmo hromad\u00ed\u0161 lieky, niet zacelenia pre teba.",
    "12": "N\u00e1rody sa dozvedia tvoju hanbu, tvoj\u00edm krikom sa prepln\u00ed zem, ve\u010f sil\u00e1k sa potk\u00fdna o sil\u00e1ka a padn\u00fa naraz obaja.\"",
    "13": "Slovo, ktor\u00e9 P\u00e1n prehovoril k prorokovi Jeremi\u00e1\u0161ovi o tom, \u017ee babylonsk\u00fd kr\u00e1\u013e Nabuchodonozor p\u00f4jde porazi\u0165 egyptsk\u00fa krajinu.",
    "14": "\"Ohl\u00e1ste v Egypte, ozn\u00e1mte v Magdole, povedzte v Nofe a Tafnese, povedzte: \"Nastupuj, chystaj sa, ve\u010f me\u010d hlce okolo teba!\"",
    "15": "Pre\u010do\u017ee je zvrhnut\u00fd tvoj sil\u00e1k? Neobst\u00e1l, lebo ho zr\u00fatil P\u00e1n,",
    "16": "akol\u00edsal sa ve\u013emi a padol. Druh hovor\u00ed druhovi: Hore! Vr\u00e1\u0165me sa k svojmu n\u00e1rodu, do svojej rodnej krajiny pred pusto\u0161iacim me\u010dom.",
    "17": "Nazvite fara\u00f3na, egyptsk\u00e9ho kr\u00e1\u013ea: \"Z\u00farenie, ktor\u00e9 preme\u0161kalo \u010das.\"",
    "18": "Ako \u017eijem - hovor\u00ed Kr\u00e1\u013e, ktor\u00fd sa vol\u00e1 P\u00e1nom z\u00e1stupov. Ako T\u00e1bor medzi vrchmi a ako Karmel pri mori, pr\u00edde!",
    "19": "Prichystaj si v\u00fdstroj do zajatia, obyvate\u013eka, dc\u00e9ra Egypta, lebo N\u00f3f bude pustatinou, vyhor\u00ed, nebude ma\u0165 ob\u010danov.",
    "20": "N\u00e1dhernou jalovicou bol Egypt, prepadol ju ovad zo severu.",
    "21": "V jeho strede boli aj \u017eoldnieri ako tu\u010dn\u00e9 jalovice, le\u017e aj ti sa obr\u00e1tili, utiekli zaraz, nezastali, lebo pri\u0161iel na nich \u010das ich biedy, doba ich nav\u0161t\u00edvenia.",
    "22": "\u010cuj, ide ako had; \u00e1no, id\u00fa v sile, sekerami ho prepadaj\u00fa ako drevoruba\u010di.",
    "23": "St\u00ednaj\u00fa jeho les, hovor\u00ed P\u00e1n, lebo n\u00edm nemo\u017eno prenikn\u00fa\u0165. Ve\u010f ich je viac ako kobyliek, nemaj\u00fa konca-kraja.",
    "24": "Potupen\u00e1 je dc\u00e9ra Egypta, dostala sa do r\u00fak severn\u00e9ho n\u00e1roda.\"",
    "25": "P\u00e1n z\u00e1stupov Boh Izraela, hovor\u00ed: \"H\u013ea, nav\u0161t\u00edvim Amona z No aj Fara\u00f3na, (aj Egypt, aj jeho bohov, aj jeho kr\u00e1\u013eov, aj fara\u00f3na), i v\u0161etk\u00fdch, \u010do sa na\u0148 spoliehaj\u00fa.",
    "26": "A vyd\u00e1m ich do ruky t\u00fdch, \u010do im striehnu na \u017eivot, do ruky babylonsk\u00e9ho kr\u00e1\u013ea Nabuchodonozora a do ruky jeho slu\u017eobn\u00edkov. Potom v\u0161ak bude zasa ob\u00fdvan\u00fd ako za d\u00e1vnych \u010dias, hovor\u00ed P\u00e1n.",
    "27": "Ty sa v\u0161ak neboj, sluha m\u00f4j, Jakub, nestrachuj sa, Izrael, lebo, h\u013ea, ja \u0165a zachr\u00e1nim z dia\u013eky a tvoje potomstvo z krajiny zajatia; i vr\u00e1ti sa Jakub a odpo\u010dinie si, v bezpe\u010d\u00ed bude, nezastra\u0161\u00ed ho nik.",
    "28": "Ty sa neboj, sluha m\u00f4j, Jakub, hovor\u00ed P\u00e1n, ve\u010f som s tebou ja; \u00e1no, zni\u010d\u00edm v\u0161etky n\u00e1rody, medzi ktor\u00e9 som \u0165a roztratil, iba teba nezni\u010d\u00edm, ale budem \u0165a karha\u0165 spravodlivo a bez trestu \u0165a nenech\u00e1m.\""
}