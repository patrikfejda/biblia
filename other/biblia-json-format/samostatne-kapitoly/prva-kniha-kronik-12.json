{
    "1": "A t\u00edto pri\u0161li za D\u00e1vidom do Sikelegu, ke\u010f bol e\u0161te vyl\u00fa\u010den\u00fd spred tv\u00e1re Kisovho syna \u0160aula; patrili k hrdinom, ktor\u00ed pom\u00e1hali v boji,",
    "2": "na\u0165ahovali ku\u0161u, pravou i \u013eavou rukou h\u00e1dzali kamene a strie\u013eali \u0161\u00edpy: Zo \u0160aulov\u00fdch bratov Benjam\u00edncov:",
    "3": "Pohlav\u00e1r Ahiezer a Joas, synovia Samau z Gabay; Jaziel a Falet, synovia Azmota; Baracha a Jehu z Anatotu.",
    "4": "Samai\u00e1\u0161 z Gabay, hrdina medzi tridsiatimi a nad tridsiatimi; Jeremi\u00e1\u0161, Jeheziei, Johanan a Jezabad z Gadery,",
    "5": "Eluzai, Jerimut, B\u00e1li\u00e1\u0161, Samari\u00e1\u0161, Harufan Safati\u00e1\u0161;",
    "6": "Elkana, Jesi\u00e1\u0161, Azareel, Kurachovci Joezer a Jesb\u00e1m,",
    "7": "Joel a Zabadi\u00e1\u0161, synovia Jerohama z Gedoru.",
    "8": "Aj z Gadovcov sa odrazili k D\u00e1vidovi do pevnosti na p\u00fa\u0161\u0165 udatn\u00ed hrdinovia, mu\u017eovia hotov\u00ed do boja, vyzbrojen\u00ed \u0161t\u00edtom a kopijou; vyzerali ako levy, ale boli r\u00fdchli ako gazely na hor\u00e1ch.",
    "9": "Vodca Ezer, druh\u00fd Obdi\u00e1\u0161, tret\u00ed Eliab,",
    "10": "\u0161tvrt\u00fd Masmana, piaty Jeremi\u00e1\u0161,",
    "11": "\u0161iesty Eti, siedmy Eliel,",
    "12": "\u00f4smy Johanan, deviaty Elzabad,",
    "13": "desiaty Jeremi\u00e1\u0161, jeden\u00e1sty Machbanai.",
    "14": "T\u00edto z Gadov\u00fdch synov boli vodcami vojska. Jeden, najmen\u0161\u00ed, bol nad sto, najv\u00e4c\u0161\u00ed nad tis\u00edc (vojakmi).",
    "15": "To s\u00fa t\u00ed, \u010do pre\u0161li cez Jord\u00e1n v prvom mesiaci, ke\u010f sa prelieval ponad v\u0161etky svoje brehy, a rozohnali v\u0161etk\u00fdch (obyvate\u013eov) dol\u00edn na v\u00fdchod a na z\u00e1pad.",
    "16": "Zo synov Benjam\u00edna a J\u00fadu pri\u0161li niektor\u00ed za D\u00e1vidom a\u017e k pevnosti.",
    "17": "D\u00e1vid im vy\u0161iel v \u00fastrety a ohl\u00e1sil sa: \"Ak prich\u00e1dzate ku mne pokojne a chcete mi pom\u00e1ha\u0165, bude moje srdce dr\u017ea\u0165 spolu s vami, ale ak preto, aby ste ma zradili mojim nepriate\u013eom, hoci na mojich ruk\u00e1ch nev\u00e4z\u00ed nepr\u00e1vos\u0165, nech to vid\u00ed a tresce Boh na\u0161ich otcov!\"",
    "18": "Vtedy Amasaia, velite\u013ea tridsiatky, objal duch: \"Tebe, D\u00e1vid, a s tebou, syn Izaiho, nech je pokoj! Pokoj s tebou, pokoj s t\u00fdmi, \u010do ti pom\u00e1haj\u00fa, lebo ti pom\u00e1ha tvoj Boh.\" D\u00e1vid ich teda prijal a zadelil medzi vodcov koristn\u00edkov.",
    "19": "Z Manassesovcov pri\u0161li niektor\u00ed k D\u00e1vidovi, ke\u010f i\u0161iel s Fili\u0161t\u00edncami do boja proti \u0160aulovi. Ale nepom\u00e1hali im, lebo fili\u0161t\u00ednske knie\u017eat\u00e1 ho po porade poslali pre\u010d, vraviac: \"Za na\u0161e hlavy sa prid\u00e1 k svojmu p\u00e1novi \u0160aulovi.\"",
    "20": "Ke\u010f i\u0161iel do Sikelegu, pripojil sa k nemu z Manassesovcov Ednas, Jozabad, Jedihel, Michael, Jozabad, Eliu a Salati, velitelia tis\u00edcok Manassesovcov.",
    "21": "Oni boli D\u00e1vidovi na pomoci proti koristn\u00edkom, lebo v\u0161etci boli smel\u00ed bojovn\u00edci a stali sa knie\u017eatami vo vojsku.",
    "22": "Lebo de\u0148 \u010do de\u0148 prich\u00e1dzali k D\u00e1vidovi pomocn\u00edci, a\u017e ich bol ve\u013ek\u00fd t\u00e1bor ako t\u00e1bor Bo\u017e\u00ed. -",
    "23": "A toto je v\u00fdpo\u010det velite\u013eov t\u00fdch, \u010do boli vyzbrojen\u00ed do boja. Oni pri\u0161li k D\u00e1vidovi do Hebronu, aby na\u0148 pod\u013ea Bo\u017eieho pr\u00edkazu preniesli \u0160aulovo kr\u00e1\u013eovstvo:",
    "24": "Synovia J\u00fadu ozbrojen\u00ed \u0161t\u00edtom a kopijou, \u0161es\u0165tis\u00edcosemsto vystrojen\u00fdch do boja.",
    "25": "Zo synov Simeona sedemtis\u00edcsto hrdinsk\u00fdch bojovn\u00edkov.",
    "26": "Zo synov L\u00e9viho \u0161tyritis\u00edc\u0161es\u0165sto.",
    "27": "Tie\u017e Jojada, knie\u017ea \u00c1ronovcov, a s n\u00edm tritis\u00edcsedemsto,",
    "28": "\u010falej Sadok, hrdinsk\u00fd mlad\u00edk, a jeho otcovsk\u00fd dom, dvadsa\u0165dva knie\u017eat.",
    "29": "Z Benjam\u00ednov\u00fdch synov, \u0160aulov\u00fdch bratov, tritis\u00edc. V\u00e4\u010d\u0161ina z nich sa v\u0161ak doteraz dr\u017eala sprievodu \u0160aulovho domu.",
    "30": "Zo synov Efraima dvadsa\u0165tis\u00edcosemsto smel\u00fdch bojovn\u00edkov, ch\u00fdrnych mu\u017eov vo svojom rode.",
    "31": "Z polovice Manassesovho kme\u0148a osemn\u00e1s\u0165tis\u00edc. Boli ur\u010den\u00ed pod\u013ea mena, aby i\u0161li a ustanovili D\u00e1vida za kr\u00e1\u013ea.",
    "32": "Z Isacharov\u00fdch synov tak\u00ed, ktor\u00ed v ka\u017ed\u00fd \u010das opl\u00fdvali m\u00fadros\u0165ou a vedeli, \u010do m\u00e1 Izrael robi\u0165; mali dvesto velite\u013eov a v\u0161etci ich bratia st\u00e1li pod ich velen\u00edm.",
    "33": "Zo Zabulona vystrojen\u00fdch do boja a bojuj\u00facich v\u0161etk\u00fdmi vojnov\u00fdmi zbra\u0148ami: p\u00e4\u0165desiattis\u00edc, ktor\u00ed nast\u00fapili s nerozdvojen\u00fdm srdcom.",
    "34": "Z Neftaliho tis\u00edc knie\u017eat a s nimi tridsa\u0165sedemtis\u00edc so \u0161t\u00edtmi a kopijami.",
    "35": "Z Dana dvadsa\u0165osemtis\u00edc\u0161es\u0165sto nastupuj\u00facich do boja.",
    "36": "Z Asera \u0161tyridsa\u0165tis\u00edc pripraven\u00fdch nast\u00fapi\u0165 do boja.",
    "37": "A zo Zajord\u00e1nska, z Rubena, Gada a polovice Manassesovho kme\u0148a so v\u0161etk\u00fdmi zbra\u0148ami bojov\u00e9ho vojska: stodvadsa\u0165tis\u00edc.",
    "38": "V\u0161etci t\u00edto bojovn\u00edci vystrojen\u00ed do \u0161\u00edku pri\u0161li s ochotn\u00fdm srdcom do Hebronu, aby D\u00e1vida ustanovili za kr\u00e1\u013ea nad cel\u00fdm Izraelom, ale aj ostatn\u00ed Izraeliti jednomyse\u013ene chceli D\u00e1vida urobi\u0165 kr\u00e1\u013eom.",
    "39": "A boli tam u D\u00e1vida tri dni a jedli a pili, lebo ich bratia im nachystali.",
    "40": "Ale aj t\u00ed, \u010do b\u00fdvali bl\u00edzo nich a\u017e po Isacharovcov, Zabulonovcov a Neftalimovcov, don\u00e1\u0161ali chlieb na osloch, \u0165av\u00e1ch, muliciach a dobytku, (tie\u017e) m\u00fa\u010dne jedl\u00e1, figov\u00e9 a hrozienkov\u00e9 kol\u00e1\u010de, v\u00edna, olej, dobytok a ovce v hojnosti, lebo v Izraeli bola rados\u0165."
}