{
    "1": "Slovo, ktor\u00e9 P\u00e1n prehovoril k Jeremi\u00e1\u0161ovi v desiatom roku j\u00fadskeho kr\u00e1\u013ea Sedeki\u00e1\u0161a - to bol osemn\u00e1sty rok Nabuchodonozora.",
    "2": "Vojsko babylonsk\u00e9ho kr\u00e1\u013ea vtedy obliehalo Jeruzalem, prorok Jeremi\u00e1\u0161 bol v\u0161ak uv\u00e4znen\u00fd v str\u00e1\u017enom n\u00e1dvor\u00ed ktor\u00e9 bolo v pal\u00e1ci j\u00fadskeho kr\u00e1\u013ea.",
    "3": "Uv\u00e4znil ho j\u00fadsky kr\u00e1\u013e Sedeki\u00e1\u0161 s v\u00fd\u010ditkou: \"Pre\u010do prorokuje\u0161: \"Toto hovor\u00ed P\u00e1n: H\u013ea, ja vyd\u00e1m toto mesto do r\u00fak babylonsk\u00e9ho kr\u00e1\u013ea, zaujme ho!",
    "4": "Sedeki\u00e1\u0161 j\u00fadsky kr\u00e1\u013e v\u0161ak neunikne moci Chaldejcov, ba ur\u010dite sa dostane do r\u00fak babylonsk\u00e9ho kr\u00e1\u013ea, bude s n\u00edm hovori\u0165 z \u00fast do \u00fast a bude mu h\u013eadie\u0165 z o\u010d\u00ed do o\u010d\u00ed.",
    "5": "Odvedie Sedeki\u00e1\u0161a do Babylonu a tam aj ostane, k\u00fdm ho nenav\u0161t\u00edvim, hovor\u00ed P\u00e1n. Ak budete bojova\u0165 proti Chaldejcom, nebudete ma\u0165 \u00faspech.\"?\"",
    "6": "eremi\u00e1\u0161 povedal: \"P\u00e1n prehovoril ku mne takto:",
    "7": "H\u013ea, pr\u00edde k tebe Hanameel, syn tvojho str\u00fdca Seluma, s n\u00e1vrhom: \"K\u00fap si moje pole, ktor\u00e9 je v Anatote, ve\u010f m\u00e1\u0161 na k\u00fapu pr\u00edbuzensk\u00e9 prednostn\u00e9 pr\u00e1vo!\"",
    "8": "Pri\u0161iel teda ku mne Hanameel, syn m\u00f4jho str\u00fdca, ako povedal P\u00e1n, do str\u00e1\u017eneho n\u00e1dvoria a\u00a0povedal mi: \"K\u00fap si moje pole, ktor\u00e9 je v\u00a0Anatote na \u00fazem\u00ed Benjam\u00ednovom, ve\u010f ty m\u00e1\u0161 prednostn\u00e9 pr\u00e1vo nadobudn\u00fa\u0165 si ho, tebe patr\u00ed vymeni\u0165 ho, k\u00fap si ho!\" Vedel som, \u017ee je to P\u00e1novo slovo.",
    "9": "K\u00fapil som teda od Hanameela, syna svojho str\u00fdca, pole, ktor\u00e9 je v Anatote, a odv\u00e1\u017eil som mu peniaze, sedemn\u00e1s\u0165 \u0161eklov striebra.",
    "10": "Nap\u00edsal som listinu, zape\u010datil som ju, pribral som svedkov a na v\u00e1\u017ekach som odv\u00e1\u017eil striebro.",
    "11": "Vzal som zape\u010daten\u00fa k\u00fapnu zmluvu pod\u013ea predpisov a nariaden\u00ed aj otvoren\u00fa zmluvu",
    "12": "a pred o\u010dami svojho bratanca Hanameela, pred o\u010dami v, k\u00fapnej listine podp\u00edsan\u00fdch svedkov a pred o\u010dami v\u0161etk\u00fdch J\u00fadovcov, ktor\u00ed sa zdr\u017eovali v str\u00e1\u017enom n\u00e1dvor\u00ed, som ju odovzdal Baruchovi, synovi Masi\u00e1\u0161ovho syna N\u00e9riho.",
    "13": "A pred ich o\u010dami som dal Baruchovi tento pr\u00edkaz:",
    "14": "Toto hovor\u00ed P\u00e1n z\u00e1stupov, Boh Izraela: Vezmi tieto listiny, t\u00fato zape\u010daten\u00fa k\u00fapnu zmluvu, aj zmluvu otvoren\u00fa a ulo\u017e ich do hlinenej n\u00e1doby, aby sa zachovali na dlh\u00fd \u010das.",
    "15": "Lebo toto hovor\u00ed P\u00e1n z\u00e1stupov, Boh Izraela: E\u0161te sa bud\u00fa v tejto krajine kupova\u0165 domy, polia a vinohrady.",
    "16": "Ke\u010f som odovzdal k\u00fapnu listinu Baruchovi, synovi N\u00e9riho, takto som sa modlil k P\u00e1novi.",
    "17": "Ach, Pane, Jahve pozri; ty si svojou ve\u013ekou mocou a svoj\u00edm vystret\u00fdm ramenom u\u010dinil nebo i zem a tebe nie je nemo\u017en\u00e1 nijak\u00e1 vec.",
    "18": "Tis\u00edcom preukazuje\u0161 milosrdenstvo, vinu otcov v\u0161ak, ke\u010f sa pomin\u00fa, odplat\u00ed\u0161 ich synom; Boh ve\u013ek\u00fd a mocn\u00fd, ktor\u00e9ho meno je P\u00e1n z\u00e1stupov!",
    "19": "Ve\u013ek\u00fd v ustanoveniach a mocn\u00fd v skutkoch, ktor\u00e9ho o\u010di s\u00fa otvoren\u00e9 nad ka\u017edou cestou \u013eudsk\u00fdch synov, aby si ka\u017ed\u00e9mu dal pod\u013ea jeho ciest a pod\u013ea ovocia jeho skutkov;",
    "20": "ktor\u00fd si robil znamenia a divy v egyptskej krajine a podnes (rob\u00ed\u0161) na Izraeli i na \u013eu\u010foch a urobil si si meno, ak\u00e9 m\u00e1\u0161 dnes,",
    "21": "a vyviedol si svoj \u013eud, Izrael, z egyptskej krajina znameniami a z\u00e1zrakmi, mocnou rukou a vystret\u00fdm ramenom i ve\u013ekou hr\u00f4zou.",
    "22": "A dal si im t\u00fato krajinu, ktor\u00fa si pr\u00edsahou pris\u013e\u00fabil ich otcom, krajinu, ktor\u00e1 opl\u00fdva mliekom a medom.",
    "23": "Pri\u0161li a zaujali ju, ale nepo\u010d\u00favali tvoj hlas a nekr\u00e1\u010dali pod\u013ea tvojich pr\u00edkazov, ni\u010d, \u010do si im k\u00e1zal robi\u0165, nerobili, nu\u017e st\u00edhal si ich v\u0161etk\u00fdm t\u00fdmto ne\u0161\u0165ast\u00edm.",
    "24": "Pozri, n\u00e1sypy post\u00fapili a\u017e k mestu, aby ho zaujali, a mesto sa dost\u00e1va do ruky Chaldejcov, ktor\u00ed na\u0148 \u00fato\u010dia me\u010dom, hladom a morom. Sp\u013a\u0148a sa, \u010do si povedal, a ty to uvid\u00ed\u0161.",
    "25": "A ty si mi povedal, Pane, Jahve: \"K\u00fap si to pole!\", no mesto sa jednako dost\u00e1va do ruky Chaldejcov.\"",
    "26": "I prehovoril P\u00e1n k Jeremi\u00e1\u0161ovi toto slovo:",
    "27": "\"H\u013ea, ja som P\u00e1n, Boh ka\u017ed\u00e9ho tvora; \u010di je mne nejak\u00e1 vec nemo\u017en\u00e1?",
    "28": "Preto takto hovor\u00ed P\u00e1n: H\u013ea, ja vyd\u00e1m toto mesto do ruky Chaldejcov a do ruky babylonsk\u00e9ho kr\u00e1\u013ea Nabuchodonozora; zmocn\u00ed sa ho!",
    "29": "Chaldejci, ktor\u00ed na toto mesto \u00fato\u010dia, vnikn\u00fa a podp\u00e1lia toto mesto a sp\u00e1lia ho i domy, na strech\u00e1ch ktor\u00fdch okiadzali B\u00e1la a liali n\u00e1pojov\u00e9 obety cudz\u00edm bohom, aby ma dr\u00e1\u017edili.",
    "30": "Ve\u010f synovia Izraela a synovia J\u00fadu robia od mladi iba to, \u010do je v mojich o\u010diach zl\u00e9; synovia Izraela ma dielami svojich r\u00fak iba dr\u00e1\u017edia - hovor\u00ed P\u00e1n.",
    "31": "Odkedy ho postavili, a\u017e po dne\u0161n\u00fd de\u0148 bolo mi toto mesto iba na hnev a na zlos\u0165, \u017ee si ho mus\u00edm odstr\u00e1ni\u0165 spred tv\u00e1re",
    "32": "pre v\u0161etku zlobu synov Izraela a synov J\u00fadu, ktor\u00fa pop\u00e1chali sami, ich kr\u00e1li, knie\u017eat\u00e1, k\u0148azi a proroci, mu\u017eovia J\u00fadu a ob\u010dania Jeruzalema, aby ma dr\u00e1\u017edili.",
    "33": "Obr\u00e1tili ku mne \u0161iju, a nie tv\u00e1r; jednostaj som ich pou\u010doval, ale nepo\u010d\u00favali, v\u00fd\u010ditku neprijali.",
    "34": "Svoje ohavnosti umiestili v dome, ktor\u00fd sa vol\u00e1 moj\u00edm menom, aby ho zneuctili.",
    "35": "A postavili v\u00fd\u0161iny v \u00fadol\u00ed Ben Hinom, aby zasv\u00e4covali svojich synov a svoje dc\u00e9ry Molochovi, hoci som im to nek\u00e1zal, ani na myse\u013e mi nepri\u0161lo, \u017eeby p\u00e1chali t\u00fato o\u0161klivos\u0165 a J\u00fadu priviedli do hriechu.\"",
    "36": "Teraz teda toto hovor\u00ed P\u00e1n, Boh Izraela, o tomto meste, o ktorom vy hovor\u00edte, \u017ee sa pomocou me\u010da, hladu a moru dost\u00e1va do ruky babylonsk\u00e9ho kr\u00e1\u013ea:",
    "37": "\"H\u013ea, ja ich pozbieram zo v\u0161etk\u00fdch kraj\u00edn, do ktor\u00fdch som ich rozh\u00e1dzal vo svojom hneve, vo svojom z\u00e1pale a ve\u013ekej prchkosti; privediem ich sp\u00e4\u0165 na toto miesto a usad\u00edm ich v bezpe\u010dnosti.",
    "38": "Bud\u00fa moj\u00edm \u013eudom a ja budem ich Bohom.",
    "39": "A d\u00e1m im jedno srdce a jednu cestu, aby sa ma po v\u0161etky dni b\u00e1li pre svoje - a potom aj pre deti svojich det\u00ed - blaho.",
    "40": "Uzavriem s nimi ve\u010dn\u00fa zmluvu, ktorou im neprestanem robi\u0165 dobro; vlo\u017e\u00edm im do srdca svoju b\u00e1ze\u0148, aby sa odo m\u0148a neodklonili.",
    "41": "Rados\u0165 z nich budem ma\u0165, ke\u010f im budem preukazova\u0165 dobro; zasad\u00edm ich verne v tejto krajine, cel\u00fdm svoj\u00edm srdcom a celou svojou du\u0161ou.",
    "42": "Lebo toto hovor\u00ed P\u00e1n: Ako som na tento \u013eud dopustil v\u0161etko toto ve\u013ek\u00e9 ne\u0161\u0165astie, tak im sp\u00f4sob\u00edm v\u0161etko blaho, o ktorom im hovor\u00edm.",
    "43": "Bude sa teda kupova\u0165 pole v tejto krajine o ktorej vy hovor\u00edte: \"Spusto\u0161en\u00e1 je, bez \u013eud\u00ed a zvierat, dost\u00e1va sa do ruky Chaldejcov.\"",
    "44": "Bud\u00fa kupova\u0165 polia za peniaze, p\u00edsa\u0165 listiny, pe\u010dati\u0165 a pribera\u0165 svedkov v krajine Benjam\u00ednovej i v okol\u00ed Jeruzalema, v mest\u00e1ch J\u00fadska, v horsk\u00fdch mest\u00e1ch, v mest\u00e1ch na rovine i v mest\u00e1ch na juhu, a\u017e obr\u00e1tim ich osud\" - hovor\u00ed P\u00e1n."
}