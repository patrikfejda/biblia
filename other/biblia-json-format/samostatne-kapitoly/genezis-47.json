{
    "1": "Jozef potom \u0161iel a ozn\u00e1mil fara\u00f3novi: \"Pri\u0161li m\u00f4j otec a moji bratia so svojimi ovcami a dobytkom i so v\u0161etk\u00fdm svoj\u00edm majetkom z krajiny Kana\u00e1n a teraz s\u00fa v kraji Gesen.\"",
    "2": "Zo svojich bratov vzal so sebou piatich a predstavil ich fara\u00f3novi.",
    "3": "Ke\u010f sa potom fara\u00f3n p\u00fdtal jeho bratov: \"\u010c\u00edm sa zamestn\u00e1vate?\" oni odpovedali fara\u00f3novi: \"Tvoji sluhovia s\u00fa pastiermi oviec, tak my ako i na\u0161i otcovia.\"",
    "4": "A \u010falej vraveli fara\u00f3novi: \"Pri\u0161li sme b\u00fdva\u0165 do krajiny ako cudzinci, lebo niet pa\u0161e pre ovce tvojich sluhov, preto\u017ee hlad ve\u013emi dolieha na krajinu Kana\u00e1n.",
    "5": "Dovo\u013e teda, aby tvoji sluhovia zostali v kraji Gesen!\"",
    "6": "Nato fara\u00f3n takto hovoril Jozefovi: \"Tvoj otec a tvoji bratia pri\u0161li za tebou. Egyptsk\u00e1 krajina je (vo\u013en\u00e1) pred tebou, v najlep\u0161om kraji zeme osa\u010f svojho otca a svojich bratov! M\u00f4\u017eu zosta\u0165 aj v kraji Gesen a ak vie\u0161, \u017ee s\u00fa medzi nimi s\u00faci mu\u017eovia, ustanov ich za dohliada&#269;ov nad mojimi st\u00e1dami!\"",
    "7": "Potom Jozef voviedol dnu svojho otca a predstavil ho fara\u00f3novi. A Jakub \u017eehnal fara\u00f3novi.",
    "8": "Nato sa fara\u00f3n op\u00fdtal Jakuba: \"Ko\u013eko\u017ee m\u00e1\u0161 rokov?\"",
    "9": "A Jakub odpovedal fara\u00f3novi: \"Dn\u00ed m\u00f4jho putovania je stotridsa\u0165 rokov. Nemnoh\u00e9 a ne\u0161\u0165astn\u00e9 s\u00fa roky m\u00f4jho \u017eivota a nedosahuj\u00fa roky \u017eivota mojich otcov, \u010do oni preputovali.\"",
    "10": "A Jakub op\u00e4\u0165 po\u017eehnal fara\u00f3na a vy\u0161iel od fara\u00f3na.",
    "11": "Jozef osadil svojho otca a svojich bratov a dal im v egyptskej krajine pozemok v najlep\u0161om kraji zeme, v kraji Rameses, ako rozk\u00e1zal fara\u00f3n.",
    "12": "A Jozef sa staral o potravu pre svojho otca a svojich bratov, ako i pre cel\u00fa rodinu svojho otca pod\u013ea ich mno\u017estva.",
    "13": "Vtedy nebolo chleba na celej zemi, lebo hlad sa ve\u013emi rozr\u00e1stol; egyptsk\u00e1 krajina aj krajina Kana\u00e1n boli hladom celkom vy\u010derpan\u00e9.",
    "14": "A tak Jozef za obilie, ktor\u00e9 sa muselo kupova\u0165, stiahol v\u0161etky peniaze, \u010do sa nachodili v egyptskej krajine a v krajine Kana\u00e1n, a ulo\u017eil ich vo fara\u00f3novom dome.",
    "15": "A ke\u010f u\u017e nebolo pe\u0148az\u00ed v egyptskej krajine a v krajine Kana\u00e1n, v\u0161etci Egyp\u0165ania prich\u00e1dzali k Jozefovi a vraveli: \"Daj n\u00e1m chleba! Pre\u010do by sme mali umiera\u0165 pred tvojimi o\u010dami len preto, \u017ee niet pe\u0148az\u00ed?\"",
    "16": "Jozef im odpovedal: \"Dajte mi svoj dobytok a za dobytok v\u00e1m d\u00e1m chlieb, ke\u010f u\u017e niet pe\u0148az\u00ed!\"",
    "17": "Priv\u00e1dzali teda k Jozefovi svoj dobytok a Jozef im vyd\u00e1val chlieb za kone, ovce, hov\u00e4dz\u00ed dobytok a osly a v tom roku ich zaopatroval chlebom za v\u0161etok ich dobytok.",
    "18": "Ke\u010f sa v\u0161ak rok minul, pri\u0161li aj v nasleduj\u00facom roku k nemu a vraveli: \"Nezatajujeme, pane, pred tebou, \u017ee peniaze sa minuli a \u017ee st\u00e1da dobytka, pane, s\u00fa u\u017e tvoje. Neostalo u\u017e ni\u010d, pane, pred tebou, len na\u0161e tel\u00e1 a na\u0161e polia!",
    "19": "Pre\u010do by sme v\u0161ak mali pred tvojimi o\u010dami hyn\u00fa\u0165 spolu i s na\u0161imi po\u013eami?! K\u00fap si n\u00e1s a na\u0161e polia za chlieb a tak budeme i s na\u0161imi po\u013eami fara\u00f3nov\u00fdmi nevo\u013en\u00edkmi. Daj n\u00e1m v\u0161ak zrno na siatie, aby sme \u017eili a nepomreli a na\u0161e polia, aby sa nestali p\u00fa\u0161\u0165ou!\"",
    "20": "Takto Jozef odk\u00fapil pre fara\u00f3na v\u0161etky egyptsk\u00e9 pozemky, lebo v\u0161etci Egyp\u0165ania popredali voje polia, preto\u017ee ich hlad ve\u013emi \u0165a\u017eil.",
    "21": "Takto sa krajina dostala do fara\u00f3novho vlastn\u00edctva. A obyvate\u013estvo od jedn\u00e9ho konca egyptsk\u00e9ho \u00fazemia a\u017e po druh\u00fd urobil fara\u00f3nov\u00fdmi nevo\u013en\u00edkmi.",
    "22": "Iba k\u0148azsk\u00e9 pozemky neodk\u00fapil, lebo k\u0148azi dost\u00e1vali od fara\u00f3na st\u00e1ly pr\u00eddel a \u017eili zo svojho st\u00e1leho pr\u00eddelu, ktor\u00fd im ur\u010dil fara\u00f3n. Preto nepred\u00e1vali svoje pozemky,",
    "23": "Potom Jozef hovoril \u013eudu: \"H\u013ea, dnes som v\u00e1s k\u00fapil spolu s va\u0161imi po\u013eami pre fara\u00f3na! Tu m\u00e1te zrno na siatie, aby ste mohli obsia\u0165 polia!",
    "24": "Len\u017ee z \u00farody budete odovzd\u00e1va\u0165 piatu \u010diastku fara\u00f3novi, \u0161tyri \u010diastky v\u0161ak bud\u00fa va\u0161e na osievanie po\u013ea a na \u017eivobytie pre v\u00e1s a pre va\u0161e rodiny a na v\u00fd\u017eivu pre va\u0161e deti.\"",
    "25": "Oni vraveli: \"Ty n\u00e1m zachra\u0148uje\u0161 \u017eivot! Kie\u017eby sme z\u00edskali tvoju priaze\u0148, pane, radi budeme fara\u00f3nov\u00fdmi poddan\u00fdmi.\"",
    "26": "A Jozef to ustanovil ako z\u00e1v\u00e4zok v egyptskej krajine, ktor\u00fd trv\u00e1 a\u017e dodnes, pod\u013ea ktor\u00e9ho piata \u010das\u0165 z v\u00fdnosu po\u013ea patr\u00ed fara\u00f3novi, len pozemky k\u0148azov nepodliehali tejto podmienke.",
    "27": "Izraeliti sa osadili v egyptskej krajine, v kraji Gesen. Zaujali ho, mno\u017eili sa a ve\u013emi sa rozr\u00e1stli.",
    "28": "Jakub \u017eil v egyptskej krajine e\u0161te sedemn\u00e1s\u0165 rokov a dn\u00ed Jakubovho \u017eivota bolo sto\u0161tyridsa\u0165sedem rokov.",
    "29": "Ke\u010f sa pribl\u00ed\u017eili dni Jakubovej smrti, dal si zavola\u0165 svojho syna Jozefa a povedal mu: \"Ak som na\u0161iel l\u00e1sku v tvojich o\u010diach, tak polo\u017e svoju ruku pod moje bedr\u00e1 a preuk\u00e1\u017e mi l\u00e1sku a vernos\u0165: Nepochovaj ma v Egypte,",
    "30": "lebo ja chcem odpo\u010d\u00edva\u0165 so svojimi otcami! Preto ma odnes z Egypta a pochovaj ma v ich hrobke!\" On odpovedal: \"Urob\u00edm tak, ako si hovoril!\"",
    "31": "On povedal: \"Prisahaj mi teda!\" Prisahal mu a Izrael sa poklonil k hlave svojho l\u00f4\u017eka."
}