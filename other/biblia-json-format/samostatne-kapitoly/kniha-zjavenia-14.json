{
    "1": "Potom som videl, a h\u013ea, Bar\u00e1nok st\u00e1l na vrchu Sion a s n\u00edm sto\u0161tridsat\u0161tyritis\u00edc t\u00fdch, \u010do mali na \u010dele nap\u00edsane jeho meno a meno jeho Otca.",
    "2": "A po\u010dul som hlas z neba; bol ako hukot ve\u013ek\u00fdch v\u00f4d a rachot mocn\u00e9ho hromobitia. Hlas ktor\u00fd som po\u010dul, znel, ako ke\u010f citaristi hraj\u00fa na svojich citar\u00e1ch.",
    "3": "A spievali \u010dosi ako nov\u00fa piese\u0148 pred tr\u00f3nom, pred \u0161tyrmi bytos\u0165ami a pred starcami. A t\u00fa piese\u0148 sa nemohol nik nau\u010di\u0165, iba t\u00fdch sto\u0161tyridsa\u0165\u0161tyritis\u00edc vyk\u00fapen\u00fdch zo zeme.",
    "4": "To s\u00fa t\u00ed, \u010do sa nepo\u0161kvrnili so \u017eenami, lebo s\u00fa panici. T\u00ed nasleduj\u00fa Bar\u00e1nka, kamko\u013evek ide. Oni s\u00fa vyk\u00fapen\u00ed z \u013eud\u00ed ako prvotiny Bohu a Bar\u00e1nkovi.",
    "5": "V ich \u00fastach sa nena\u0161la lo\u017e: s\u00fa bez \u0161kvrny.",
    "6": "Potom som videl in\u00e9ho anjela letie\u0165 stredom neba. A mal ve\u010dn\u00e9 evanjelium, aby ho zvestoval obyvate\u013eom zeme, ka\u017ed\u00e9mu n\u00e1rodu, kme\u0148u, jazyku a \u013eudu.",
    "7": "Volal mohutn\u00fdm hlasom: \"Bojte sa Boha a vzdajte mu sl\u00e1vu, lebo pri\u0161la hodina jeho s\u00fadu, a kla\u0148ajte sa tomu, ktor\u00fd stvoril nebo i zem, more i pramene v\u00f4d.\"",
    "8": "Za n\u00edm \u0161iel in\u00fd anjel a volal: \"Padol, padol ten ve\u013ek\u00fd Babylon, ktor\u00fd op\u00e1jal v\u0161etky n\u00e1rody v\u00ednom v\u00e1\u0161ne svojho smilstva!\"",
    "9": "Po nich nasledoval in\u00fd, tret\u00ed anjel a volal mohutn\u00fdm hlasom: \"Ak sa niekto bude kla\u0148a\u0165 \u0161elme a jej obrazu a prijme znak na svoje \u010delo alebo na svoju ruku,",
    "10": "aj ten bude pi\u0165 z v\u00edna Bo\u017eieho hnevu, nezrieden\u00e9ho, naliateho do \u010da\u0161e jeho hnevu, a bude mu\u010den\u00fd oh\u0148om a s\u00edrou pred sv\u00e4t\u00fdmi anjelmi a pred Bar\u00e1nkom.",
    "11": "A dym ich m\u00fak bude st\u00fapa\u0165 na veky vekov a nebud\u00fa ma\u0165 oddychu vo dne v noci t\u00ed, \u010do sa kla\u0148aj\u00fa \u0161elme a jej obrazu, ani ten, kto by prijal znak jej mena.\"",
    "12": "V tomto je trpezlivos\u0165 sv\u00e4t\u00fdch, ktor\u00ed zachov\u00e1vaj\u00fa Bo\u017eie prik\u00e1zania a vieru v Je\u017ei\u0161a.",
    "13": "A po\u010dul som hlas z neba; hovoril: \"Nap\u00ed\u0161: Blahoslaven\u00ed s\u00fa m\u0155tvi, ktor\u00ed umieraj\u00fa v P\u00e1novi, u\u017e odteraz. \u00c1no, hovor\u00ed Duch, nech si odpo\u010din\u00fa od svojich n\u00e1mah; ve\u010f ich skutky id\u00fa s nimi.\"",
    "14": "Potom som videl, a h\u013ea, biely oblak a na oblaku sedel ktosi ako Syn \u010dloveka. Na hlave mal zlat\u00fd veniec a v ruke ostr\u00fd kos\u00e1k.",
    "15": "A z chr\u00e1mu vy\u0161iel in\u00fd anjel, ktor\u00fd volal mohutn\u00fdm hlasom na toho, \u010do sedel na oblaku: \"Ho\u010f svoj kos\u00e1k a \u017eni, lebo pri\u0161la hodina \u017eatvy; \u017eatva na zemi dozrela.\"",
    "16": "A ten, \u010do sedel na oblaku, hodil na zem svoj kos\u00e1k a zem bola zo\u017eat\u00e1.",
    "17": "Potom z chr\u00e1mu, \u010do je v nebi, vy\u0161iel in\u00fd anjel; aj on mal ostr\u00fd kos\u00e1k.",
    "18": "Od olt\u00e1ra zasa vy\u0161iel anjel, ktor\u00fd m\u00e1 moc nad oh\u0148om, a zvolal mohutn\u00fdm hlasom na toho, \u010do mal ostr\u00fd kos\u00e1k: \"Ho\u010f svoj ostr\u00fd kos\u00e1k a ober strapce vinice zeme, lebo jej hrozn\u00e1 u\u017e dozreli!\"",
    "19": "A anjel hodil svoj kos\u00e1k na zem, obral vinicu zeme a vhodil do ve\u013ek\u00e9ho lisu Bo\u017eieho hnevu.",
    "20": "Lis \u0161liapali vonku za mestom a z lisu vy\u0161la krv a\u017e po uzdy kon\u00ed na t\u00eds\u00edc\u0161es\u0165sto stadi\u00ed."
}