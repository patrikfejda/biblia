{
    "1": "V tre\u0165om roku kra\u013eovania kr\u00e1\u013ea Baltaz\u00e1ra zjavilo sa mne, Danielovi, videnie po tom, ktor\u00e9 sa mi zjavilo na za\u010diatku.",
    "2": "Mal som videnie a vo viden\u00ed som bol v pevnosti S\u00fazy, ktor\u00e1 je v provincii Elam. Vo viden\u00ed som videl, \u017ee som pri rieke Ulai.",
    "3": "Ke\u010f som zdvihol o\u010di, videl som barana st\u00e1\u0165 pri rieke, mal dva rohy; rohy boli vysok\u00e9, jeden v\u0161ak bol vy\u0161\u0161\u00ed ako druh\u00fd, ten vy\u0161\u0161\u00ed vyr\u00e1stol nesk\u00f4r.",
    "4": "D\u00edval som sa, ako baran klal proti z\u00e1padu, proti severu a proti juhu, neobst\u00e1lo pred n\u00edm nijak\u00e9 zviera a nik ich nevyslobodil z jeho moci; robil, ako sa mu p\u00e1\u010dilo, a mohutnel.",
    "5": "Ako som to pozoroval, h\u013ea, cap prich\u00e1dzal od z\u00e1padu nad cel\u00fdm povrchom zeme, ale zeme sa nedot\u00fdkal. Cap mal n\u00e1padn\u00fd roh medzi o\u010dami.",
    "6": "I pribl\u00ed\u017eil sa k dvojroh\u00e9mu baranovi; ktor\u00e9ho som videl st\u00e1\u0165 pri rieke, a be\u017eal k nemu v n\u00e1vale svojej sily.",
    "7": "Videl som ho, ako do\u0161iel k baranovi, rozz\u00faril sa na\u0148, preklal barana a dol\u00e1mal mu oba rohy, a baran nemal sily sprotivi\u0165 sa mu. Zhodil ho teda na zem, po\u0161liapal ho a nebolo toho, kto by bol barana vyslobodil z jeho moci.",
    "8": "Cap v\u0161ak ve\u013emi vzr\u00e1stol, a ke\u010f zmohutnel, ve\u013ek\u00fd roh sa zlomil a miesto neho vyr\u00e1stli \u0161tyri zna\u010dn\u00e9 na \u0161tyri vetry neba.",
    "9": "Potom z jedn\u00e9ho z nich vyr\u00e1stol jeden mal\u00fd roh a nadmieru zmohutnel proti juhu, proti v\u00fdchodu a proti n\u00e1dhere.",
    "10": "I nar\u00e1stol a\u017e po nebesk\u00e9 vojsko, zhodil na zem z vojska, z hviezd a po\u0161liapal ich.",
    "11": "Nar\u00e1stol a\u017e po Knie\u017ea vojska, od\u0148al mu ustavi\u010dn\u00fa obetu a zvrhol miesto jeho sv\u00e4tyne.",
    "12": "Hrie\u0161nym sp\u00f4sobom (?) postavil vojsko proti ustavi\u010dnej obete a zvrhol pravdu na zem; urobil to a darilo sa mu.",
    "13": "Tu som po\u010dul hovori\u0165 sv\u00e4t\u00e9ho. Ktor\u00fdsi sv\u00e4t\u00fd toti\u017e vravel komusi, kto sa p\u00fdtal: \"Dokedy bude videnie o ustavi\u010dnej obete a o hriechu, ktor\u00fd po\u0161liapan\u00edm zni\u010d\u00ed sv\u00e4ty\u0148u a vojsko?\"",
    "14": "Odpovedal mu: \"Do dvetis\u00edctristo ve\u010derov - r\u00e1n, potom sa oslobod\u00ed sv\u00e4ty\u0148a.\"",
    "15": "Ke\u010f som potom ja, Daniel, mal videnie, usiloval som sa porozumie\u0165. Vtom zastal predo mnou ktosi, vyzeral ako mu\u017e.",
    "16": "I po\u010dul som nad Ulaiom \u013eudsk\u00fd hlas, volal a hovoril: \"Gabriel, vysvetli tamtomu videnie!\"",
    "17": "Nato pri\u0161iel k miestu, kde som st\u00e1l, a ako prich\u00e1dzal, na\u013eakal som sa a padol som na tv\u00e1r. On mi v\u0161ak vravel: \"Rozumej, syn \u010dloveka, lebo videnie sa vz\u0165ahuje na kone\u010dn\u00fd \u010das.",
    "18": "A k\u00fdm so mnou hovoril, omdlen\u00fd som le\u017eal tv\u00e1rou na zemi. Potom sa ma dotkol, postavil ma na moje miesto",
    "19": "a vravel: \"H\u013ea, ja ti ozn\u00e1mim, \u010do sa stane na konci hnevu, lebo sa vz\u0165ahuje na kone\u010dn\u00fd \u010das.",
    "20": "Dvojroh\u00fd baran, ktor\u00e9ho si videl, s\u00fa kr\u00e1li: m\u00e9dsky a perzsk\u00fd.",
    "21": "Cap je gr\u00e9cky kr\u00e1\u013e a ve\u013ek\u00fd roh, ktor\u00fd bol medzi o\u010dami, to je prv\u00fd kr\u00e1\u013e.",
    "22": "A \u017ee sa zlomil a miesto neho vyr\u00e1stli \u0161tyri: \u0161tyri kr\u00e1\u013eovstv\u00e1 povstan\u00fa z n\u00e1roda, nie v\u0161ak v jeho sile.",
    "23": "Na konci ich kra\u013eovania, ke\u010f hrie\u0161nici doplnia mieru, povstane kr\u00e1\u013e s bezo\u010divou tv\u00e1rou ktor\u00fd sa vyzn\u00e1 v \u00fakladoch.",
    "24": "Vzrastie jeho moc, nie v\u0161ak z vlastnej sily, neuverite\u013ene bude pusto\u0161i\u0165, bude sa mu dari\u0165 a urob\u00ed to: bude ni\u010di\u0165 mocn\u00e1rov i sv\u00e4t\u00fd \u013eud.",
    "25": "Pre jeho rozum bud\u00fa ma\u0165 \u00faspech \u00faklady v jeho ruke; vo svojom srdci sa bude vyvy\u0161ova\u0165, bezstarostne bude nivo\u010di\u0165 mnoh\u00fdch, povstane proti knie\u017ea\u0165u knie\u017eat, bude v\u0161ak zlomen\u00fd bez (prispenia) ruky.",
    "26": "Videnie o ve\u010deroch a r\u00e1nach, o ktorom je re\u010d, je pravda. A ty uzavri videnie, lebo sa vz\u0165ahuje na mnoh\u00e9 dni.\"",
    "27": "Ja, Daniel, som v\u0161ak omdlieval a dni som chor\u013eavel. Ke\u010f som vstal, konal som slu\u017ebu kr\u00e1\u013eovi a bol som rozru\u0161en\u00fd pre videnie, ale nebolo, kto by ho bol vylo\u017eil."
}