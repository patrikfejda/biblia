{
    "1": "Obyvatelia Kirjatiarimu pri\u0161li, odniesli P\u00e1novu archu a zaniesli ju do domu Abinadaba na n\u00e1vr\u0161\u00ed. Jeho syna Eleazara v\u0161ak zasv\u00e4tili, aby str\u00e1\u017eil P\u00e1novu archu. -",
    "2": "Ve\u013ea dn\u00ed minulo odo d\u0148a, \u010do bola archa v Kirjatiarime - dvadsa\u0165 rokov bolo tomu -, a cel\u00fd dom Izraela sa s pla\u010dom obr\u00e1til k P\u00e1novi.",
    "3": "Vtedy povedal Samuel cel\u00e9mu Izraelovmu domu: \"Ak sa chcete cel\u00fdm srdcom obr\u00e1ti\u0165 k P\u00e1novi, odstr\u00e1\u0148te spomedzi seba cudz\u00edch bohov a a\u0161tarty a prilipnite srdcom k P\u00e1novi; sl\u00fa\u017ete jemu sam\u00e9mu a vyslobod\u00ed v\u00e1s z ruky Fili\u0161t\u00edncov.\"",
    "4": "Synovia Izraela odstr\u00e1nili teda b\u00e1lov a a\u0161tarty a sl\u00fa\u017eili sam\u00e9mu P\u00e1novi.",
    "5": "A Samuel povedal: \"Zhroma\u017edite cel\u00fd Izrael do Masfy, budem sa za v\u00e1s modli\u0165 k P\u00e1novi!\"",
    "6": "A tak sa zhroma\u017edili do Masfy, \u010derpali a vylievali vodu pred P\u00e1nom, postili sa v ten de\u0148 a hovorili tam: \"Zhre\u0161ili sme proti P\u00e1novi.\" A Samuel s\u00fadil v Masfe Izrael. -",
    "7": "Ke\u010f sa Fili\u0161t\u00ednci dopo\u010duli, \u017ee sa synovia Izraela zhroma\u017edili v Masfe, tiahli fili\u0161t\u00ednske knie\u017eat\u00e1 proti Izraelu. Po\u010duli to Izraeliti a z\u013eakli sa Fili\u0161t\u00edncov.",
    "8": "Synovia Izraela hovorili Samuelovi: \"Neprest\u00e1vaj vola\u0165 za n\u00e1s k P\u00e1novi, n\u00e1\u0161mu Bohu, aby n\u00e1s vyslobodil z ruky Fili\u0161t\u00edncov!\"",
    "9": "Samuel vzal mlad\u00e9 jah\u0148a a \u00faplne ho obetoval P\u00e1novi ako celopal. A Samuel volal k P\u00e1novi za Izraelitov a P\u00e1n ho vypo\u010dul.",
    "10": "K\u00fdm toti\u017e Samuel prin\u00e1\u0161al obetu, Fili\u0161t\u00ednci nast\u00fapili do boja proti Izraelitom. Ale P\u00e1n zahrmel v ten de\u0148 ve\u013ek\u00fdm dunen\u00edm nad Fili\u0161t\u00edncami a podesil ich, tak\u017ee Izraelitom pod\u013eahli.",
    "11": "Nato izraelsk\u00ed mu\u017eovia vytiahli z Masfy, prenasledovali Fili\u0161t\u00edncov a porazili ich pod Bet-Karom.",
    "12": "Potom vzal Samuel kame\u0148, polo\u017eil ho medzi Masfou a Senom a dal mu meno \"Kame\u0148 pomoci\" a povedal: \"Potia\u013eto n\u00e1m pom\u00e1hal P\u00e1n.\"",
    "13": "Takto boli Fili\u0161t\u00ednci pokoren\u00ed a nepri\u0161li viac na \u00fazemie Izraelitov: P\u00e1nova ruka doliehala na Fili\u0161t\u00edncov cez cel\u00fd Samuelov \u017eivot.",
    "14": "Mest\u00e1, ktor\u00e9 Fili\u0161t\u00ednci od\u0148ali Izraelitom, vr\u00e1tili sa sp\u00e4\u0165 k Izraelu od Akaronu a\u017e po G\u00e9t; aj ich okolie Izrael oslobodil od Fili\u0161t\u00edncov. - Zato medzi Izraelom a Amorejcami panoval pokoj.",
    "15": "A Samuel s\u00fadil Izrael po v\u0161etky dni svojho \u017eivota.",
    "16": "Chodil z roka na rok a obi\u0161iel Betel, Galgalu a Masfu a s\u00fadil Izrael na v\u0161etk\u00fdch t\u00fdchto miestach.",
    "17": "Jeho s\u00eddlom v\u0161ak bola Ramata, lebo tam mal dom a tam s\u00fadil Izrael. Tam postavil aj olt\u00e1r P\u00e1novi."
}