{
    "1": "Ke\u010f to Je\u017ei\u0161 povedal, pozdvihol o\u010di k nebu a hovoril: \"Ot\u010de, nadi\u0161la hodina: Osl\u00e1v svojho Syna, aby Syn osl\u00e1vil teba,",
    "2": "tak, ako si mu dal moc nad ka\u017ed\u00fdm telom, aby v\u0161etko, \u010do si dal ty jemu, im darovalo ve\u010dn\u00fd \u017eivot.",
    "3": "A ve\u010dn\u00fd \u017eivot je v tom, aby poznali teba, jedin\u00e9ho prav\u00e9ho Boha, a toho, ktor\u00e9ho si poslal, Je\u017ei\u0161a Krista.",
    "4": "Ja som \u0165a osl\u00e1vil na zemi: dokon\u010dil som dielo, ktor\u00e9 si mi dal vykona\u0165.",
    "5": "A teraz ty, Ot\u010de, osl\u00e1v m\u0148a pri sebe sl\u00e1vou, ktor\u00fa som mal u teba sk\u00f4r, ako bol svet.",
    "6": "Zjavil som tvoje meno \u013eu\u010fom, ktor\u00fdch si mi dal zo sveta. Tvoji boli a dal si ich mne a oni zachovali tvoje slovo.",
    "7": "Teraz poznali, \u017ee v\u0161etko, \u010do si mi dal, je od teba,",
    "8": "lebo slov\u00e1, ktor\u00e9 si ty dal mne, ja som dal im. A oni ich prijali a naozaj spoznali, \u017ee som vy\u0161iel od teba, a uverili, \u017ee si ma ty poslal.",
    "9": "Za nich pros\u00edm. Nepros\u00edm za svet, ale za t\u00fdch, ktor\u00fdch si mi dal, lebo s\u00fa tvoji.",
    "10": "A v\u0161etko, \u010do je moje, je tvoje, a \u010do je tvoje, je moje. A v nich som osl\u00e1ven\u00fd.",
    "11": "U\u017e nie som vo svete, ale oni s\u00fa vo svete a ja idem k tebe. Sv\u00e4t\u00fd Ot\u010de, zachovaj ich vo svojom mene, ktor\u00e9 si ty dal mne, aby boli jedno ako my.",
    "12": "K\u00fdm som bol s nimi, ja som ich zachov\u00e1val v tvojom mene, ktor\u00e9 si mi dal. Ochr\u00e1nil som ich a nikto z nich sa nestratil, iba syn zatratenia, aby sa splnilo P\u00edsmo.",
    "13": "Ale teraz idem k tebe a toto hovor\u00edm na svete, aby mali v sebe moju rados\u0165 - a \u00fapln\u00fa.",
    "14": "Dal som im tvoje slovo a svet ich znen\u00e1videl, lebo nie s\u00fa zo sveta, ako ani ja nie som zo sveta.",
    "15": "Nepros\u00edm, aby si ich vzal zo sveta, ale aby si ich ochr\u00e1nil pred Zl\u00fdm.",
    "16": "Nie s\u00fa zo sveta, ako ani ja nie som zo sveta.",
    "17": "Posv\u00e4\u0165 ich pravdou; tvoje slovo je pravda.",
    "18": "Ako si ty m\u0148a poslal na svet, aj ja som ich poslal do sveta",
    "19": "a pre nich sa ja s\u00e1m posv\u00e4cujem, aby boli aj oni posv\u00e4ten\u00ed v pravde.",
    "20": "No nepros\u00edm len za nich, ale aj za t\u00fdch, \u010do skrze ich slovo uveria vo m\u0148a,",
    "21": "aby v\u0161etci boli jedno, ako ty, Ot\u010de vo mne a ja v tebe, aby aj oni boli v n\u00e1s, aby svet uveril, \u017ee si ma ty poslal.",
    "22": "A sl\u00e1vu, ktor\u00fa si ty dal mne, ja som dal im, aby boli jedno, ako sme my jedno -",
    "23": "ja v nich a ty vo mne. Nech s\u00fa tak dokonale jedno, aby svet spoznal, \u017ee si ma ty poslal a \u017ee ich miluje\u0161 tak, ako miluje\u0161 m\u0148a.",
    "24": "Ot\u010de, chcem, aby aj t\u00ed, ktor\u00fdch si mi dal, boli so mnou tam, kde som ja, aby videli moju sl\u00e1vu ktor\u00fa si mi dal, lebo si ma miloval pred stvoren\u00edm sveta.",
    "25": "Spravodliv\u00fd Ot\u010de, svet \u0165a nepozn\u00e1, ale ja \u0165a pozn\u00e1m. I oni spoznali, \u017ee si ma ty poslal.",
    "26": "Ohl\u00e1sil som im tvoje meno a e\u0161te ohl\u00e1sim, aby l\u00e1ska, ktorou ma miluje\u0161, bola v nich a aby som v nich bol ja.\""
}