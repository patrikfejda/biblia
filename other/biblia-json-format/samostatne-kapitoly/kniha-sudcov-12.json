{
    "1": "Teraz v\u0161ak boli zvolan\u00ed Efraimci. Vytiahli na sever a vraveli Jeftemu: \"Pre\u010do si vytiahol do boja proti Amon\u010danom bez toho, \u017eeby si n\u00e1s bol povolal, aby sme tiahli s tebou?! Zap\u00e1lime ti dom nad hlavou!\"",
    "2": "Jefte im povedal: \"Ja a m\u00f4j \u013eud sme zviedli \u0165a\u017ek\u00fd boj s Amon\u010danmi. Volal som v\u00e1s, ale nevyslobodili ste ma z ich ruky.",
    "3": "Ke\u010f som videl, \u017ee mi nechcete pom\u00f4c\u0165, vystavil som svoj \u017eivot nebezpe\u010denstvu a tiahol som proti Amon\u010danom. A P\u00e1n mi ich dal do ruky. Pre\u010do ste dnes vytiahli ku mne, aby ste ma napadli?\"",
    "4": "Potom Jefte zhroma\u017edil v\u0161etk\u00fdch gala\u00e1dskych mu\u017eov a za\u00fato\u010dil na Efraimcov. A Gala\u00e1d\u010dania Efraimcov porazili, lebo hovorili: \"Vy ste efraimsk\u00ed ute\u010denci. Gala\u00e1d predsa b\u00fdva medzi Efraimom a Manassesom.\"",
    "5": "Gala\u00e1d\u010dania potom obsadili jord\u00e1nske brody pre Efraimcov a ke\u010f nejak\u00fd efraimsk\u00fd ute\u010denec prosil: \"Chcel by som prejs\u0165\" - Gala\u00e1d\u010dania sa ho op\u00fdtali: \"Si Efraimec?\" a ak odvetil: \"Nie!\",",
    "6": "povedali mu: \"Vyslov \"\u0161ibboleth\"!\" Ak povedal \"sibboleth\", lebo to nevedeli spr\u00e1vne vyslovi\u0165, chytili ho a zabili na jord\u00e1nskych brodoch. Vtedy tak padlo z Efraima na \u0161tyridsa\u0165dvatis\u00edc mu\u017eov.",
    "7": "Jefte s\u00fadil Izrael \u0161es\u0165 rokov. Ke\u010f Gala\u00e1d\u010dan Jefte zomrel, pochovali ho v jednom gala\u00e1dskom meste.",
    "8": "Po \u0148om s\u00fadil Izrael Abesan z Betlehema.",
    "9": "Mal tridsa\u0165 synov a tridsa\u0165 dc\u00e9r, ktor\u00e9 povyd\u00e1val von; svojim synom priviedol tridsa\u0165 dc\u00e9r odinakia\u013e. S\u00fadil Izrael sedem rokov.",
    "10": "Ke\u010f Abesan zomrel, pochovali ho v Betleheme.",
    "11": "Po \u0148om s\u00fadil Izrael Zabulonovec Ahialon. S\u00fadil Izrael desa\u0165 rokov.",
    "12": "Ke\u010f Zabulonovec Ahialon zomrel, pochovali ho v Ajalone v Zabulonsku.",
    "13": "Po \u0148om s\u00fadil Izrael Ilelov syn, Faraton\u010dan Abdon.",
    "14": "Mal \u0161tyridsa\u0165 synov a tridsa\u0165 vnukov, ktor\u00ed jazdili na sedemdesiatich osliatkach. S\u00fadil Izrael osem rokov.",
    "15": "Ke\u010f Ilelov syn, Faraton\u010dan Abdon zomrel, pochoval ho vo Faratone v Efraimsku, na pohor\u00ed Amalekitov."
}