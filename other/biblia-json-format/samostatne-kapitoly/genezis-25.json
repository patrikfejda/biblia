{
    "1": "Abrah\u00e1m si v\u0161ak op\u00e4\u0165 vzal \u017eenu, volala sa Ketura",
    "2": "a porodila mu Zamrama, Jeksana, Madana, Madi\u00e1na, Jesboka a Sueho.",
    "3": "Jeksanovi sa narodil Saba a Dadan. Dadanovi synovia boli As\u00fdrania, Latusovia a Lo\u00f3m\u010dania.",
    "4": "Madi\u00e1novi synovia boli Efa, Ofer, Henoch, Abida a Eldaa. T\u00edto v\u0161etci s\u00fa Keturini synovia.",
    "5": "Ale Abrah\u00e1m dal v\u0161etok svoj majetok Iz\u00e1kovi.",
    "6": "Synom ved\u013eaj\u0161ej \u017eeny, ktor\u00fa Abrah\u00e1m mal, dal Abrah\u00e1m len dary a e\u0161te za svojho \u017eivota ich poslal pre\u010d od Iz\u00e1ka smerom na v\u00fdchod, do v\u00fdchodnej krajiny.",
    "7": "Dn\u00ed Abrah\u00e1movho \u017eivota bolo stosedemdesiatp\u00e4\u0165 rokov.",
    "8": "I pominul sa Abrah\u00e1m a zomrel v peknom veku, star\u00fd a uspokojen\u00fd \u017eivotom, a pripojil sa k svojmu \u013eudu.",
    "9": "Jeho synovia Iz\u00e1k a Izmael ho pochovali v jaskyni v Makpele na pozemku Seorovho syna, Hetejca Efrona, v\u00fdchodne od Mamre,",
    "10": "na pozemku, ktor\u00fd Abrah\u00e1m k\u00fapil od Hetejcov. Tam boli pochovan\u00ed Abrah\u00e1m i jeho \u017eena S\u00e1ra.",
    "11": "Po Abrah\u00e1movej smrti Boh po\u017eehn\u00e1val jeho syna Iz\u00e1ka a Iz\u00e1k b\u00fdval pri studni Lachaj roi.",
    "12": "Toto je potomstvo Abrah\u00e1movho syna Izmaela, ktor\u00e9ho Abrah\u00e1movi porodila S\u00e1rina sl\u00fa\u017eka, Egyp\u0165anka Agar.",
    "13": "A toto s\u00fa men\u00e1 Izmaelov\u00fdch synov pod\u013ea mien a pod\u013ea rodov: Izmaelov prvoroden\u00fd bol Nabajot, potom Kedar, Adb\u00e9l, Mabsan,",
    "14": "Masma, Duma, Masa,",
    "15": "Hadar, Tema, Jetur, Nafis a Kedma.",
    "16": "Toto s\u00fa Izmaelovi synovia a to s\u00fa ich men\u00e1 pod\u013ea ich os\u00e1d a t\u00e1borov. Dvan\u00e1s\u0165 knie\u017eat pod\u013ea ich kme\u0148ov.",
    "17": "A toto s\u00fa dni Izmaelovho \u017eivota: stotridsa\u0165sedem rokov. Potom sa pominul a zomrel a pripojili sa k svojmu \u013eudu.",
    "18": "B\u00fdvali v\u0161ak od Hevily a\u017e po Sur, ktor\u00e9 le\u017e\u00ed v\u00fdchodne od Egypta smerom k As\u00fdrii. I osadili sa bl\u00edzko v\u0161etk\u00fdch svojich bratov.",
    "19": "A toto je rodokme\u0148 Iz\u00e1ka: Abrah\u00e1movi sa narodil Iz\u00e1k.",
    "20": "Iz\u00e1k mal \u0161tyridsa\u0165 rokov, ke\u010f si vzal za \u017eenu Rebeku, dc\u00e9ru Aramej\u010dana Batuela z Mezopot\u00e1mie, sestru Aramej\u010dana Labana.",
    "21": "Iz\u00e1k prosil za svoju \u017eenu P\u00e1na, lebo bola neplodn\u00e1, a P\u00e1n ho vypo\u010dul a jeho \u017eena, Rebeka, po\u010dala.",
    "22": "Ke\u010f sa deti v jej \u017eivote kopali, povedala: \"Ak je to tak, pre\u010do som tak\u00e1to?\" A i\u0161la sa op\u00fdta\u0165 P\u00e1na.",
    "23": "P\u00e1n jej povedal: \"Dva n\u00e1rody s\u00fa v tvojom lone a dva kmene sa oddelia z tvojho \u017eivota, n\u00e1rod nad n\u00e1rodom bude prevl\u00e1da\u0165 a star\u0161\u00ed bude sl\u00fa\u017ei\u0165 mlad\u0161iemu.\"",
    "24": "A ke\u010f sa jej naplnili dni p\u00f4rodu, boli dvoj\u010dat\u00e1 v jej \u017eivote.",
    "25": "Prv\u00fd sa narodil \u010derven\u00fd, cel\u00fd chlpat\u00fd ako ko\u017euch, a nazvali ho Ezauom.",
    "26": "Za n\u00edm sa zjavil jeho brat a jeho ruka dr\u017eala Ezauovu p\u00e4tu. Preto mu dali meno Jakub. Ke\u010f sa mu oni narodili, mal Iz\u00e1k \u0161es\u0165desiat rokov.",
    "27": "Ke\u010f chlapci dor\u00e1stli, Ezau bol udatn\u00fdm lovcom, mu\u017eom stepi, Jakub v\u0161ak bol tich\u00fd \u010dlovek a b\u00fdval v stanoch.",
    "28": "Iz\u00e1k mal rad\u0161ej Ezaua, lebo r\u00e1d jed\u00e1val divinu. Rebeka mala zasa rad\u0161ej Jakuba.",
    "29": "Raz Jakub varil jedlo a Ezau pri\u0161iel zo stepi celkom vy\u010derpan\u00fd.",
    "30": "Tu povedal Ezau Jakubovi: \"No\u017ee mi daj r\u00fdchlo z toho \u010derven\u00e9ho, z toho \u010derven\u00e9ho tu, lebo som celkom vy\u010derpan\u00fd!\" Preto ho nazvali Edom (\u010cerven\u00fd).",
    "31": "Ale Jakub povedal: \"Predaj mi najprv svoje prvorodenstvo!\"",
    "32": "Ezau odvetil: \"H\u013ea, idem zomrie\u0165, na\u010do\u017ee mi je prvorodenstvo?\"",
    "33": "Jakub mu v\u0161ak vravel: \"Najprv mi prisahaj!\" A on mu odprisahal, a tak predal svoje prvorodensk\u00e9 pr\u00e1vo Jakubovi.",
    "34": "Potom dal Jakub Ezauovi chleba a \u0161o\u0161ovicov\u00e9ho pokrmu a on jedol a pil. Napokon vstal a odi\u0161iel. Tak m\u00e1lo si Ezau cenil svoje prvorodenstvo."
}