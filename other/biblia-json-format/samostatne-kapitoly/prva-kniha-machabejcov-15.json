{
    "1": "Antiochus, syn kr\u00e1\u013ea Demetria, poslal z morsk\u00fdch ostrovov list \u0160imonovi, k\u0148azovi a knie\u017ea\u0165u \u017didov, ako aj cel\u00e9mu n\u00e1rodu.",
    "2": "Jeho obsah bol tak\u00fdto: \"Kr\u00e1\u013e Antiochus posiela ve\u013ek\u0148azovi a knie\u017ea\u0165u \u0160imonovi a \u017eidovsk\u00e9mu n\u00e1rodu pozdrav.",
    "3": "Nieko\u013ek\u00ed nani\u010dhodn\u00edci sa zmocnili kr\u00e1\u013eovstva na\u0161ich otcov. Ja v\u0161ak chcem uplatni\u0165 n\u00e1rok na kr\u00e1\u013eovstvo a znovu ho privies\u0165 do predo\u0161l\u00e9ho stavu. Preto som si najal mno\u017estvo vojska a dal som si narobi\u0165 bojov\u00fdch lod\u00ed.",
    "4": "Zaumienil som si toti\u017e vyst\u00fapi\u0165 na pevninu a vypomsti\u0165 sa na t\u00fdch, ktor\u00ed znivo\u010dili na\u0161u krajinu a na p\u00fa\u0161\u0165 obr\u00e1tili mnoho miest v kr\u00e1\u013eovstve.",
    "5": "Preto ti teraz potvrdzujem odpustenie v\u0161etk\u00fdch d\u00e1vok, ktor\u00e9 ti odpustili kr\u00e1li predo mnou, a tie\u017e odpustenie v\u0161etk\u00fdch ostatn\u00fdch dan\u00ed, ktor\u00e9 ti z\u013eavili.",
    "6": "\u010ealej ti povo\u013eujem razi\u0165 vlastn\u00e9 mince pre svoju krajinu.",
    "7": "Jeruzalem a sv\u00e4ty\u0148a bud\u00fa slobodn\u00e9; v\u0161etky zbrane, ktor\u00e9 si vyrobil, a pevnosti, ktor\u00e9 si vybudoval a dr\u017e\u00ed\u0161 v svojej moci, ti ponech\u00e1vam.",
    "8": "Takisto (ti odp\u00fa\u0161\u0165am) v\u0161etko, \u010do dlhuje\u0161 kr\u00e1\u013eovskej pokladnici, a nabud\u00face ti bud\u00fa odpusten\u00e9 v\u0161etky kr\u00e1\u013eovsk\u00e9 d\u00e1vky od tejto chv\u00edle na v\u0161etky \u010dasy.",
    "9": "Ke\u010f sa raz zmocn\u00edme svojho kr\u00e1\u013eovstva, preuk\u00e1\u017eeme tebe, tvojmu n\u00e1rodu a chr\u00e1mu ve\u013ek\u00fa poctu, aby bola zjavn\u00e1 va\u0161a sl\u00e1va po celej zemi.\"",
    "10": "Roku stosedemdesiateho \u0161tvrt\u00e9ho vtiahol Antiochus do krajiny svojich otcov. V\u0161etky vojsk\u00e1 sa pripojili k nemu; iba m\u00e1lo ich zostalo s Tryfonom.",
    "11": "Kr\u00e1\u013e Antiochus ho prenasledoval a na \u00fateku sa dostal do (mesta) Dory, ktor\u00e9 le\u017e\u00ed pri mori.",
    "12": "Nahliadol toti\u017e, \u017ee sa na neho zhrnulo ne\u0161\u0165astie a \u017ee ho opustili vojsk\u00e1.",
    "13": "Antiochus sa ut\u00e1boril pri Dore so stodvadsiatimi tis\u00edcmi bojovn\u00edkov a s \u00f4smimi tis\u00edcmi jazdcov.",
    "14": "Obk\u013e\u00fa\u010dil mesto a od mora sa pripojili lode, tak\u017ee zovrel mesto od pevniny i od mora a nedal nikomu ani vch\u00e1dza\u0165, ani vych\u00e1dza\u0165.",
    "15": "Tu pri\u0161iel Numenius a jeho sprievodcovia z R\u00edma s listami pre kr\u00e1\u013eov a krajiny. Obsah bol tento:",
    "16": "\"Lucius, r\u00edmsky konzul, posiela kr\u00e1\u013eovi Ptolemeovi pozdrav.",
    "17": "Pri\u0161li k n\u00e1m \u017eidovsk\u00ed vyslanci ako na\u0161i priatelia, aby obnovili b\u00fdval\u00e9 priate\u013estvo a spojenectvo. Poslal ich ve\u013ek\u0148az \u0160imon a \u017eidovsk\u00fd n\u00e1rod",
    "18": "a priniesli zlat\u00fd \u0161t\u00edt v cene tis\u00edc m\u00edn.",
    "19": "Rozhodli sme sa, \u017ee nap\u00ed\u0161eme kr\u00e1\u013eom a krajin\u00e1m, aby nezam\u00fd\u0161\u013eali podnika\u0165 proti nim ni\u010d zl\u00e9 a tie\u017e aby nebojovali proti nim, proti ich mest\u00e1m a \u00fazemiam a aby sa nespol\u010dovali s ich nepriate\u013emi.",
    "20": "Uznali sme za dobr\u00e9 prija\u0165 od nich \u0161t\u00edt.",
    "21": "Ak utiekli nejak\u00ed nani\u010dhodn\u00edci z ich krajiny k v\u00e1m, tak ich vydajte ve\u013ek\u0148azovi \u0160imonovi, nech ich potrest\u00e1 pod\u013ea svojho z\u00e1kona!\"",
    "22": "To ist\u00e9 p\u00edsal kr\u00e1\u013eovi Demetriovi, Atalovi, Ariaratesovi a Arsakesovi",
    "23": "a do v\u0161etk\u00fdch kraj\u00edn: do Sampsamy, Spar\u0165anom, na Delos, do Mynda a Sikyona, do Karie, na Samos, do Pamf\u00fdlie, do L\u00fdcie, do Halikarnasa, na Rodus, do Faselidy, na Kos, do Sidy, na Aradus, do Gortyny, do Knida na Cyprus a do Cyr\u00e9ny.",
    "24": "Odpis toho nap\u00edsali ve\u013ek\u0148azovi \u0160imonovi.",
    "25": "Kr\u00e1\u013e Antiochus na\u010falej t\u00e1boril pri Dore, priv\u00e1dzal k nej nov\u00e9 posily, nastaval dob\u00fdvac\u00edch strojov a uzavrel Tryfona nato\u013eko, \u017ee nik nemohol ani vch\u00e1dza\u0165, ani vych\u00e1dza\u0165.",
    "26": "\u0160imon mu poslal na pomoc dvetis\u00edc vybran\u00fdch mu\u017eov a tie\u017e striebro, zlato a mnoho vojnov\u00e9ho materi\u00e1lu.",
    "27": "Len\u017ee on to nechcel prija\u0165, ba prehl\u00e1sil v\u0161etky predo\u0161l\u00e9 dohovory za neplatn\u00e9 a zanevrel na neho.",
    "28": "Poslal k nemu na vyjedn\u00e1vanie Atenobia, jedn\u00e9ho zo svojich d\u00f4vern\u00edkov, a odk\u00e1zal mu: \"Vy dr\u017e\u00edte v moci Joppe, Gazaru a jeruzalemsk\u00fd hrad - mest\u00e1 to m\u00f4jho kr\u00e1\u013eovstva.",
    "29": "Spusto\u0161ili ste ich okolie, v krajine ste sp\u00f4sobili ve\u013ek\u00fa pohromu a zmocnili ste sa mnoh\u00fdch miest v mojom kr\u00e1\u013eovstve.",
    "30": "Preto teraz vydajte mest\u00e1, ktor\u00e9 ste zabrali, ako aj dane z miest mimo j\u00fadskej hranice, ktor\u00fdch ste sa zmocnili.",
    "31": "Ak nie, tak dajte za ne p\u00e4\u0165sto talentov striebra a \u010fal\u0161\u00edch p\u00e4\u0165sto talentov za \u0161kodu, ktor\u00fa ste urobili, ako aj za neodveden\u00e9 dane z miest! Inak pritiahneme a budeme bojova\u0165 proti v\u00e1m.\"",
    "32": "Atenobius, kr\u00e1\u013eov priate\u013e, pri\u0161iel teda do Jeruzalema. Ke\u010f tam videl \u0160imonovu sl\u00e1vu, skri\u0148u so zlat\u00fdmi a strieborn\u00fdmi n\u00e1dobami a po\u010detn\u00e9 slu\u017eobn\u00edctvo, zadivil sa. Potom mu ozn\u00e1mil kr\u00e1\u013eov odkaz.",
    "33": "\u0160imon mu na to povedal: \"Neprivlastnili sme si ani cudziu zem, ani cudz\u00ed majetok, ale sk\u00f4r dedi\u010dstvo po svojich otcoch, ktor\u00e9 na\u0161i nepriatelia ist\u00fd \u010das bezpr\u00e1vne obsadili.",
    "34": "My sa teda, ke\u010f\u017ee sa naskytla vhodn\u00e1 pr\u00edle\u017eitos\u0165, pridr\u017eiavame dedi\u010dstva svojich otcov.",
    "35": "\u010co sa t\u00fdka Joppe a Gazary, ktor\u00e9 od n\u00e1s \u017eiada\u0161 sp\u00e4\u0165, pr\u00e1ve ony sp\u00f4sobili n\u00e1\u0161mu \u013eudu v krajine ve\u013ek\u00fa skazu. No pritom ti d\u00e1me za ne sto talentov. Atenobius mu na to v\u00f4bec neodpovedal,",
    "36": "ale vr\u00e1til sa rozz\u00faren\u00fd ku kr\u00e1\u013eovi a podal mu spr\u00e1vu o \u0160imonov\u00fdch vyhl\u00e1seniach aj o jeho n\u00e1dhere a o v\u0161etkom, \u010do videl. Kr\u00e1\u013ea pri tom zachv\u00e1til prudk\u00fd hnev.",
    "37": "Tryfon medzit\u00fdm nast\u00fapil na lo\u010f a utiekol do Ortosiady.",
    "38": "Preto kr\u00e1\u013e ustanovil Kendebea za vojvodcu pr\u00edmoria a dal mu pechotu a jazdu.",
    "39": "Nariadil mu, aby sa ut\u00e1boril proti J\u00fadsku; rozk\u00e1zal mu tie\u017e, aby vybudoval Kedron, opevnil jeho br\u00e1ny a bojoval proti \u013eudu. Kr\u00e1\u013e s\u00e1m prenasledoval Tryfona.",
    "40": "Kendebeus teda pritiahol do Jamnie a za\u010dal znepokojova\u0165 \u013eud svojimi vp\u00e1dmi do J\u00fadska. Niektor\u00fdch odvliekol do zajatia, in\u00fdch zab\u00edjal. Vystaval Kedron",
    "41": "a ustanovil tam jazdcov a pechotu, aby robili v\u00fdpady a obch\u00f4dzky po cest\u00e1ch J\u00fadska, ako mu rozk\u00e1zal kr\u00e1\u013e."
}