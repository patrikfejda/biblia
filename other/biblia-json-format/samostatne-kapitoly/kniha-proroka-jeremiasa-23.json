{
    "1": "\"Beda pastierom, ktor\u00ed str\u00e1caj\u00fa a rozh\u00e1\u0148aj\u00fa st\u00e1do mojej pastviny, hovor\u00ed P\u00e1n.",
    "2": "Preto takto hovor\u00ed P\u00e1n, Boh Izraela, proti pastierom, ktor\u00ed pas\u00fa m\u00f4j \u013eud: Vy ste rozohnali moje ovce a rozpla\u0161ili ste ich, nedohliadali ste na ne, nu\u017e ja dohliadnem na v\u00e1s, na zlobu va\u0161ich skutkov - hovor\u00ed P\u00e1n.",
    "3": "Ale ja pozbieram zvy\u0161ky svojich oviec zo v\u0161etk\u00fdch kraj\u00edn, do ktor\u00fdch som ich roztratil, a privediem ich sp\u00e4\u0165 na ich nivy; bud\u00fa plodn\u00e9 a rozmno\u017eia sa.",
    "4": "A vzbud\u00edm im pastierov, ktor\u00ed ich bud\u00fa p\u00e1s\u0165; viac sa teda nebud\u00fa b\u00e1\u0165 ani strachova\u0165 a nebude z nich ch\u00fdba\u0165 - hovor\u00ed P\u00e1n.",
    "5": "H\u013ea, pr\u00eddu dni - hovor\u00ed P\u00e1n, \u017ee vzbud\u00edm D\u00e1vidovi spravodliv\u00fd v\u00fdhonok a bude ako kr\u00e1\u013e panova\u0165 m\u00fadro, v krajine bude prisluhova\u0165 pr\u00e1vo a spravodlivos\u0165.",
    "6": "Za jeho dn\u00ed J\u00fada dosiahne sp\u00e1su, Izrael bude b\u00fdva\u0165 v bezpe\u010d\u00ed. A toto je meno, ktor\u00fdm ho bud\u00fa vola\u0165: \"P\u00e1n je na\u0161a spravodlivos\u0165.\"",
    "7": "Preto, h\u013ea, pr\u00eddu dni - hovor\u00ed P\u00e1n, \u017ee u\u017e nebud\u00fa vravie\u0165: \"Ako \u017eije P\u00e1n, ktor\u00fd vyviedol synov Izraela z egyptskej krajiny,\"",
    "8": "ale: \"Ako \u017eije P\u00e1n, ktor\u00fd vyviedol potomstvo Izraelovho domu zo severnej krajiny a zo v\u0161etk\u00fdch kraj\u00edn, do ktor\u00fdch ich rozohnal,\" i vr\u00e1tia sa do vlastnej krajiny.\"",
    "9": "Srdce sa zlomilo vo mne, tras\u00fa sa mi v\u0161etky kosti, som ako opit\u00fd \u010dlovek, ako mu\u017e presiaknut\u00fd v\u00ednom pred P\u00e1nom a pred jeho sv\u00e4t\u00fdmi slovami.",
    "10": "Ve\u010f cudzolo\u017en\u00edkmi je preplnen\u00e1 krajina, lebo od kliatby sm\u00fati zem, usch\u00fdnaj\u00fa nivy roviny, ich \u00fasil\u00edm je zloba, ich silou je nepr\u00e1vos\u0165.",
    "11": "\"Ve\u010f i prorok, i k\u0148az s\u00fa hrie\u0161ni a vo svojom dome som na\u0161iel ich zlo\u010din - hovor\u00ed P\u00e1n.",
    "12": "Preto bud\u00fa ich cesty s\u0165a k\u013aza\u010dka, vo tme sa po\u0161mykn\u00fa a padn\u00fa na nej, \u00e1no, privediem na nich pohromu v roku ich nav\u0161t\u00edvenia - hovor\u00ed P\u00e1n.",
    "13": "U prorokov Sam\u00e1rie som videl nerozum, prorokovali menom B\u00e1la a zav\u00e1dzali m\u00f4j \u013eud, Izrael.",
    "14": "Na jeruzalemsk\u00fdch prorokoch som v\u0161ak videl ohavnos\u0165: cudzolo\u017estvo a zhon za klamstvom. Utvrdzovali zlo\u010dincov, aby sa nik neodvr\u00e1til od hriechu; ku mne boli v\u0161etci ako Sodoma, jeho obyvatelia ako Gomora.\"",
    "15": "Nu\u017e takto vrav\u00ed P\u00e1n z\u00e1stupov o prorokoch: \"H\u013ea ja ich nak\u0155mim palinou a napoj\u00edm ich otr\u00e1venou vodou, lebo od prorokov Jeruzalema vy\u0161la hrie\u0161nos\u0165 na cel\u00fa zem.",
    "16": "Toto hovor\u00ed P\u00e1n z\u00e1stupov: Nepo\u010d\u00favajte na slov\u00e1 prorokov, ktor\u00ed v\u00e1m prorokuj\u00fa. Oni v\u00e1s zav\u00e1dzaj\u00fa, vidinu svojho srdca hovoria, a nie z P\u00e1nov\u00fdch \u00fast.",
    "17": "Jednostaj hovoria t\u00fdm, \u010do opovrhuj\u00fa slovom P\u00e1nov\u00fdm: \"Pokoj budete ma\u0165!\" A ka\u017ed\u00e9mu, kto kr\u00e1\u010da v tvrdosti svojho srdca, vravia: \"Nepr\u00edde na v\u00e1s pohroma.\"",
    "18": "Ve\u010f kto\u017ee st\u00e1l v rade P\u00e1novej, videl a po\u010dul jeho re\u010d? Kto pozoroval a po\u010d\u00faval jeho re\u010d?",
    "19": "(H\u013ea, z\u00fari P\u00e1nova v\u00edchrica, hnev; a rozv\u00edren\u00fd v\u00edchor v\u00edri nad hlavou bezbo\u017en\u00edkov.",
    "20": "Neodvr\u00e1ti sa P\u00e1nov hnev, k\u00fdm nespln\u00ed a neust\u00e1li pl\u00e1ny svojho srdca. Na konci dn\u00ed to pochop\u00edte jasne.)",
    "21": "Neposlal som prorokov, oni v\u0161ak utekaj\u00fa, neprehovoril som k nim, oni v\u0161ak prorokuj\u00fa.",
    "22": "Ak st\u00e1li v mojej rade, nech ozn\u00e1mia m\u00f4jmu \u013eudu moje slov\u00e1, nech ich odvr\u00e1tia od ich zlej cesty a od ich zlo\u010dinn\u00fdch skutkov!",
    "23": "\u010ci som ja Bohom iba zbl\u00edzka - hovor\u00ed P\u00e1n, a z\u010faleka nie som Boh?",
    "24": "A ke\u010f sa kto \u010do ako dobre skryje, \u010di ho ja nevid\u00edm? - hovor\u00ed P\u00e1n. Nu\u017e \u010di nezapl\u0148ujem ja nebesia_\u0148? - hovor\u00ed P\u00e1n.",
    "25": "Po\u010dul som, \u010do hovoria proroci, ktor\u00ed v mojom mene prorokuj\u00fa klamstvo. Hovoria: \"Mal som sen! Mal som sen!\"",
    "26": "Dokedy\u017ee bud\u00fa takto zm\u00fd\u0161\u013ea\u0165 proroci, ktor\u00ed predpovedaj\u00fa klamstvo a prorokuj\u00fa v\u00fdmysel svojho srdca?",
    "27": "T\u00edto svojimi snami, ktor\u00e9 si medzi sebou rozpr\u00e1vaj\u00fa, chc\u00fa da\u0165 m\u00f4jmu \u013eudu zabudn\u00fa\u0165 moje meno, ako ich otcovia zabudli moje meno pre B\u00e1la.",
    "28": "Prorok, ktor\u00fd m\u00e1 sen, nech rozpr\u00e1va sen, a ktor\u00fd m\u00e1 moje slovo, nech pravdivo hovor\u00ed moje slovo! \u010co m\u00e1 slama so zrnom? - hovor\u00ed P\u00e1n.",
    "29": "\u010ci nie je moje slovo ako ohe\u0148 - hovor\u00ed P\u00e1n, a ako kladivo, ktor\u00e9 drv\u00ed skalu?",
    "30": "Nu\u017e preto som ja proti prorokom - hovor\u00ed P\u00e1n, ktor\u00ed si vz\u00e1jomne kradn\u00fa moje slov\u00e1.",
    "31": "H\u013ea, som proti prorokom - hovor\u00ed P\u00e1n, ktor\u00ed pou\u017eij\u00fa svoj jazyk, a vravia: \"Hovor\u00ed P\u00e1n.\"",
    "32": "H\u013ea, som proti t\u00fdm, \u010do prorokuj\u00fa klamn\u00e9 sny - hovor\u00ed P\u00e1n, rozpr\u00e1vaj\u00fa ich a zav\u00e1dzaj\u00fa m\u00f4j \u013eud svoj\u00edm klamstvom a chvast\u00fanstvom. Ja som ich veru neposlal, ani nepoveril; a nijako neoso\u017eia tomuto \u013eudu - hovor\u00ed P\u00e1n. -",
    "33": "Ale ak sa \u0165a tento \u013eud alebo k\u0148az, alebo prorok sp\u00fdta: \"\u010co je P\u00e1novo bremeno?\", odpovie\u0161 im: \"Vy ste bremeno, ale v\u00e1s odhod\u00edm\" - hovor\u00ed P\u00e1n.",
    "34": "Ke\u010f prorok, k\u0148az alebo niekto z \u013eudu povie: \"P\u00e1novo bremeno,\" vezmem na zodpovednos\u0165 toho \u010dloveka i jeho dom.",
    "35": "Takto hovorte medzi sebou a druh druhovi: \"\u010co odpovedal P\u00e1n?\" a: \"\u010co hovoril P\u00e1n?\"",
    "36": "Ale P\u00e1novo bremeno nespom\u00ednajte viac, lebo bremenom bude ka\u017ed\u00e9mu jeho slovo. I prevr\u00e1tili ste slov\u00e1 \u017eiv\u00e9ho Boha, P\u00e1na z\u00e1stupov, n\u00e1\u0161ho Boha.",
    "37": "Toto povie\u0161 prorokovi: \"\u010co ti odpovedal P\u00e1n?\" a: \"\u010co hovoril P\u00e1n?\"",
    "38": "Ale ak budete hovori\u0165: \"Bremeno P\u00e1novo,\"",
    "39": "zodvihnem v\u00e1s s\u0165a bremeno a zahod\u00edm v\u00e1s i mesto, ktor\u00e9 som dal v\u00e1m i va\u0161im otcom, pre\u010d od seba.",
    "40": "A zahrniem v\u00e1s ve\u010dnou hanbou a ve\u010dnou potupou, na ktor\u00fa sa nezabudne.\""
}