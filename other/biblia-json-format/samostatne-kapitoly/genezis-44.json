{
    "1": "Hne\u010f nato dal svojmu spr\u00e1vcovi tak\u00fdto rozkaz: \"Napl\u0148 vrecia mu\u017eov potravinami, ko\u013eko len bud\u00fa m\u00f4c\u0165 unies\u0165, a ka\u017ed\u00e9mu do jeho vreca navrch polo\u017e jeho peniaze.",
    "2": "M\u00f4j poh\u00e1r v\u0161ak, m\u00f4j strieborn\u00fd poh\u00e1r, vlo\u017e najmlad\u0161iemu do vreca spolu s peniazmi za jeho obilie.\" A on urobil pod\u013ea rozkazu, ktor\u00fd dal Jozef.",
    "3": "R\u00e1no zav\u010dasu potom mu\u017eov vypravili aj s ich oslami.",
    "4": "No len \u010do vy\u0161li z mesta, e\u0161te neboli \u010faleko, povedal Jozef spr\u00e1vcovi svojho domu: \"Vsta\u0148 a pus\u0165 sa za t\u00fdmi mu\u017emi a ke\u010f ich dostihne\u0161, povedz im: \"Pre\u010do ste sa odplatili zl\u00fdm za dobr\u00e9? Pre\u010do ste mi ukradli strieborn\u00fd poh\u00e1r?",
    "5": "Vari to nie je ten, z ktor\u00e9ho pije m\u00f4j p\u00e1n a z ktor\u00e9ho ve\u0161t\u00ed? Ve\u013emi zle ste konali, ke\u010f ste to urobili.\"",
    "6": "Ke\u010f ich dostihol, dohov\u00e1ral im pod\u013ea tohoto n\u00e1vodu.",
    "7": "Oni mu odpovedali: \"Pre\u010do hovor\u00ed m\u00f4j p\u00e1n takou re\u010dou? Je \u010faleko od tvojich sluhov, \u017eeby nie\u010do tak\u00e9 urobili.",
    "8": "Pozri, z krajiny Kana\u00e1n sme ti priniesli sp\u00e4\u0165 peniaze, \u010do sme na\u0161li navrchu vo svojich vreciach. Ako\u017ee by sme teda mohli kradn\u00fa\u0165 z domu tvojho p\u00e1na striebro alebo zlato?",
    "9": "U koho z tvojich sluhov sa n\u00e1jde, ten nech zomrie a my ostatn\u00ed budeme otrokmi m\u00f4jho p\u00e1na.\"",
    "10": "On im odpovedal: \"Hoci by to malo by\u0165 pod\u013ea va\u0161ich slov, moj\u00edm otrokom v\u0161ak bude iba ten, u koho sa to n\u00e1jde. Vy ostatn\u00ed m\u00f4\u017eete vo\u013ene od\u00eds\u0165.",
    "11": "Tu ka\u017ed\u00fd r\u00fdchlo zlo\u017eil na zem svoje vrece a ka\u017ed\u00fd svoje vrece otvoril.",
    "12": "A on za\u010dal h\u013eada\u0165 u najstar\u0161ieho a skon\u010dil pri najmlad\u0161om. Poh\u00e1r sa na\u0161iel v Benjam\u00ednovom vreci.",
    "13": "Tu si oni roztrhli odev, ka\u017ed\u00fd op\u00e4\u0165 nalo\u017eil n\u00e1klad na svojho osla a vr\u00e1tili sa do mesta.",
    "14": "Ke\u010f J\u00fada a jeho bratia vo\u0161li op\u00e4\u0165 do Jozefovho domu bol e\u0161te st\u00e1le tam -, padli pred n\u00edm na zem.",
    "15": "Jozef im v\u0161ak povedal: \"Ak\u00e9ho skutku ste sa to dopustili? Nezbadali ste, \u017ee mu\u017e ako ja sa vyzn\u00e1 aj v h\u00e1dan\u00ed?\"",
    "16": "Vtedy J\u00fada povedal: \"\u010co my m\u00f4\u017eeme poveda\u0165 m\u00f4jmu p\u00e1novi? \u010co hovori\u0165? \u010c\u00edm sa ospravedlni\u0165? Boh nav\u0161tevuje tvojich sluhov za previnenie! A teraz, p\u00e1n m\u00f4j, sme tvoji sluhovia, aj my, aj ten, u koho sa poh\u00e1r na\u0161iel!\"",
    "17": "Ale on odpovedal: \"Nech je \u010faleko odo m\u0148a nie\u010do tak\u00e9 urobi\u0165! Iba ten, u koho sa na\u0161iel poh\u00e1r, bude moj\u00edm otrokom. Vy ostatn\u00ed m\u00f4\u017eete v pokoji od\u00eds\u0165 k svojmu otcovi!\"",
    "18": "Tu prist\u00fapil k nemu J\u00fada a vravel: \"P\u00e1n m\u00f4j, dovo\u013e, aby ti tvoj sluha povedal p\u00e1r slov! Nehnevaj sa preto na svojho sluhu! Ve\u010f ty si ako fara\u00f3n!",
    "19": "M\u00f4j p\u00e1n sa op\u00fdtal svojich sluhov: \"M\u00e1te e\u0161te otca alebo brata?\"",
    "20": "My sme vtedy odpovedali m\u00f4jmu p\u00e1novi: \"M\u00e1me e\u0161te staru\u010dk\u00e9ho otca a tie\u017e dos\u0165 neskoro naroden\u00e9ho mal\u00e9ho brata. Jeho vlastn\u00fd brat je u\u017e m\u0155tvy, a tak on ostal ako jedin\u00e9 die\u0165a po svojej matke; a preto je mil\u00e1\u010dkom svojho otca.\"",
    "21": "Vtedy si rozk\u00e1zal svojim sluhom: \"Prive\u010fte ho sem ku mne, aby som ho videl na vlastn\u00e9 o\u010di!\"",
    "22": "My sme m\u00f4jmu p\u00e1novi odpovedali: \"Chlapec nem\u00f4\u017ee opusti\u0165 svojho otca. Ak opust\u00ed svojho otca, ten isto zomrie!\"",
    "23": "Na to si ty odpovedal svojim sluhom: \"Ak v\u00e1\u0161 najmlad\u0161\u00ed brat nepr\u00edde s vami, neukazujte sa mi viac na o\u010di!\"",
    "24": "Ke\u010f sme potom do\u0161li k tvojmu sluhovi, m\u00f4jmu otcovi, ozn\u00e1mili sme mu slov\u00e1 m\u00f4jho p\u00e1na.",
    "25": "A ke\u010f potom n\u00e1\u0161 otec vravel: \"No\u017ee cho\u010fte a k\u00fapte n\u00e1m trochu potravy!\",",
    "26": "my sme mu odvr\u00e1vali: \"My nem\u00f4\u017eeme \u00eds\u0165. P\u00f4jdeme len vtedy, ke\u010f bude s nami aj n\u00e1\u0161 najmlad\u0161\u00ed brat. Ve\u010f sa nesmieme uk\u00e1za\u0165 tomu mu\u017eovi na o\u010di, ak n\u00e1\u0161 najmlad\u0161\u00ed brat nebude s nami!\"",
    "27": "Vtedy n\u00e1m povedal tvoj sluha, n\u00e1\u0161 otec: \"Vy viete, \u017ee moja \u017eena mi porodila len dvoch.",
    "28": "Jeden odo m\u0148a odi\u0161iel tak, \u017ee som musel poveda\u0165: Istotne je roztrhan\u00fd, roztrhan\u00fd! a dodnes som ho nevidel.",
    "29": "Ak vezmete spred mojej tv\u00e1re aj tohoto a ak sa mu prihod\u00ed ne\u0161\u0165astie, tak od b\u00f4\u013eu privediete moje \u0161ediny do podsvetia!\"",
    "30": "Keby som teraz pri\u0161iel k tvojmu sluhovi, m\u00f4jmu otcovi, a chlapec, na ktorom on lipne celou du\u0161ou, by nebol s nami,",
    "31": "on by zomrel, keby videl, \u017ee chlapec nie je s nami, a tvoji sluhovia by naozaj priviedli \u0161ediny tvojho sluhu, n\u00e1\u0161ho otca, od b\u00f4\u013eu do podsvetia!",
    "32": "preto\u017ee sa tvoj sluha otcovi za chlapca zaru\u010dil slovami: \"Ak ti ho neprivediem sp\u00e4\u0165, cel\u00fd svoj \u017eivot budem vinn\u00fd pred tebou,\"",
    "33": "tak teraz nech zostane namiesto chlapca tvoj sluha za otroka m\u00f4jmu p\u00e1novi! Chlapec v\u0161ak nech od\u00edde so svojimi bratmi!",
    "34": "Ve\u010f ako\u017ee by som mohol pr\u00eds\u0165 k svojmu otcovi bez toho, \u017ee by bol chlapec so mnou? Nemohol by som pozera\u0165 na tr\u00e1penie, \u010do zastihne m\u00f4jho otca!\""
}