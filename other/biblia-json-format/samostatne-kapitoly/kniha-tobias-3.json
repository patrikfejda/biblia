{
    "1": "So zarm\u00fatenou du\u0161ou som vzdychal a plakal. A vzlykavo som sa za\u010dal modli\u0165:",
    "2": "\"Pane, ty si spravodliv\u00fd a spravodliv\u00e9 s\u00fa v\u0161etky tvoje skutky. V\u0161etky tvoje cesty s\u00fa milosrdenstvo a pravda; ty s\u00fadi\u0161 cel\u00fd svet.",
    "3": "Teraz si, Pane, spome\u0148 na m\u0148a a zhliadni na m\u0148a! Netrestaj ma za moje hriechy, ani za hriechy a nedbalos\u0165 mojich otcov, ktor\u00fdmi sme sa previnili proti tebe,",
    "4": "lebo sme neposl\u00fachali tvoje prik\u00e1zania. Preto si n\u00e1s vydal za koris\u0165, do zajatia a na smr\u0165, aby sme boli na posmech, ohov\u00e1ranie a potupu u v\u0161etk\u00fdch n\u00e1rodov, medzi ktor\u00e9 si n\u00e1s rozohnal.",
    "5": "Aj teraz s\u00fa spr\u00e1vne v\u0161etky tvoje s\u00fady, ke\u010f ma tresce\u0161 za moje hriechy a za hriechy mojich otcov, lebo sme nezachov\u00e1vali tvoje prik\u00e1zania a nekr\u00e1\u010dali sme po ceste tvojej pravdy.",
    "6": "Urob teda teraz so mnou, ako sa ti p\u00e1\u010di; a rozk\u00e1\u017e od\u0148a\u0165 m\u00f4j \u017eivot, aby som odi\u0161iel z povrchu zeme a obr\u00e1til sa na prach. Je pre m\u0148a lep\u0161ie zomrie\u0165 ako \u017ei\u0165, lebo som musel po\u010d\u00fava\u0165 nepravdiv\u00e9 v\u00fd\u010ditky a je mi ve\u013emi smutno. Rozk\u00e1\u017e, Pane, nech ma opust\u00ed t\u00e1to tiese\u0148; prepus\u0165 ma do ve\u010dn\u00e9ho pr\u00edbytku a neodvracaj odo m\u0148a svoju tv\u00e1r, Pane! Lep\u0161ie je pre m\u0148a zomrie\u0165, ako skusova\u0165 tak\u00fa ve\u013ek\u00fa tiese\u0148 vo svojom \u017eivote a po\u010d\u00fava\u0165 tak\u00e9 potupn\u00e9 v\u00fd\u010ditky.\"",
    "7": "V ten ist\u00fd de\u0148 aj S\u00e1ra, dc\u00e9ra Raguela, \u010do b\u00fdval v m\u00e9dskom meste Ekbatany, po\u010dula od jednej sl\u00fa\u017eky svojho otca potupn\u00e9 v\u00fd\u010ditky.",
    "8": "Bola toti\u017e vydat\u00e1 za siedmich mu\u017eov a zloduch Asmodej ich zabil prv, ne\u017e k nej vo\u0161li ako k man\u017eelke. Sl\u00fa\u017eka jej povedala: \"Ty hrd\u00fasi\u0161 svojich mu\u017eov! Vydala si sa u\u017e za siedmich mu\u017eov a ani s jedn\u00fdm si neok\u00fasila \u0161\u0165astie.",
    "9": "Pre\u010do s nami tak tvrdo zaobch\u00e1dza\u0161? Preto, \u017ee ti zomreli mu\u017eovia? Cho\u010f za nimi! Nech u\u017e nikdy nevid\u00edme z teba ani syna ani dc\u00e9ru!\"",
    "10": "V ten de\u0148 S\u00e1ra ve\u013emi zosmutnela a plakala. Vy\u0161la do hornej izby svojho otca a chcela sa obesi\u0165. No potom sa zamyslela a povedala si: \"To by potupovali m\u00f4jho otca a hovorili by: \"Mal si jedin\u00fa milovan\u00fa dc\u00e9ru, a ona sa ti z ne\u0161\u0165astia obesila.\" A tak by som zarm\u00fatila svojho star\u00e9ho otca a priviedla by som ho do hrobu. Lep\u0161ie bude, ak sa neobes\u00edm, ale budem \u00fapenlivo prosi\u0165 P\u00e1na, aby som zomrela a nemusela u\u017e po\u010d\u00fava\u0165 hanebn\u00e9 v\u00fd\u010ditky v tomto \u017eivote.\"",
    "11": "V tej chv\u00edli vystrela ruky k obloku a modlila sa: \"Zveleben\u00fd si, Pane, milosrdn\u00fd Bo\u017ee, a zveleben\u00e9 je tvoje sv\u00e4t\u00e9 a vzne\u0161en\u00e9 meno naveky. Nech \u0165a velebia v\u0161etky tvoje diela naveky.",
    "12": "A teraz, Pane, obraciam svoju tv\u00e1r a svoje o\u010di k tebe.",
    "13": "Rozk\u00e1\u017e, aby som odi\u0161la z povrchu zeme a nemusela u\u017e po\u010d\u00fava\u0165 hanebn\u00e9 v\u00fd\u010ditky.",
    "14": "Ty vie\u0161, Pane, \u017ee som \u010dist\u00e1 od akejko\u013evek ne\u010distoty s mu\u017eom",
    "15": "a\u00a0nepo\u0161kvrnila som svoje meno ani meno m\u00f4jho otca v\u00a0krajine zajatia. Som jedin\u00e1 dc\u00e9ra svojho otca:\r\n On nem\u00e1 syna, ktor\u00fd by zaujal jeho dedi\u010dstvo, a nem\u00e1 ani brata ani bl\u00edzkeho pr\u00edbuzn\u00e9ho, aby som sa mohla sta\u0165 jeho man\u017eelkou. U\u017e mi zomrelo sedem mu\u017eov: na\u010do m\u00e1m e\u0161te \u017ei\u0165?! Ale ak nechce\u0161, aby som zomrela, zhliadni na m\u0148a, Pane, a\u00a0zmiluj sa nado mnou, aby som u\u017e viac nemusela po\u010d\u00fava\u0165 potupn\u00e9 v\u00fd\u010ditky.\"",
    "16": "V tej istej chv\u00edli bola vypo\u010dut\u00e1 modlitba obidvoch pred Bo\u017eou velebou",
    "17": "a\u00a0bol poslan\u00fd Rafael uzdravi\u0165 obidvoch: T\u00f3bimu odstr\u00e1ni\u0165 be\u013emo z\u00a0o\u010d\u00ed, aby o\u010dami videl Bo\u017eie svetlo, a\u00a0Raguelovu dc\u00e9ru S\u00e1ru da\u0165 T\u00f3biho synovi Tobi\u00e1\u0161ovi za man\u017eelku a\u00a0oslobodi\u0165 ju od zloducha Asmodeja. Ve\u010f pod\u013ea pr\u00e1va patrila Tobi\u00e1\u0161ovi, a\u00a0nie t\u00fdm v\u0161etk\u00fdm, \u010do si ju chceli vzia\u0165. V\u00a0t\u00fa ist\u00fa chv\u00ed\u013eu sa T\u00f3bi vr\u00e1til z\u00a0n\u00e1dvoria do svojho domu a\u00a0Raguelova dc\u00e9ra S\u00e1ra zost\u00fapila z\u00a0hornej izby."
}