{
    "1": "D\u00e1vid odi\u0161iel odtia\u013e a utiekol do jaskyne Odolam. Ke\u010f sa to dopo\u010duli jeho bratia a cel\u00e1 rodina, zost\u00fapili ta za n\u00edm",
    "2": "a zhroma\u017edili s k nemu v\u0161etci utl\u00e1\u010dan\u00ed, v\u0161etci, \u010do mali verite\u013ea aj v\u0161etci zatrpknut\u00ed a on sa im stal velite\u013eom. Bolo s n\u00edm asi \u0161tyristo mu\u017eov.",
    "3": "Odtia\u013eto D\u00e1vid odi\u0161iel do moabskej Masfy a povedal moabsk\u00e9mu kr\u00e1\u013eovi: \"Nech ostane, pros\u00edm, m\u00f4j otec a moja matka u v\u00e1s, k\u00fdm sa nedozviem, ako so mnou nalo\u017e\u00ed Boh.\"",
    "4": "I nechal ich u moabsk\u00e9ho kr\u00e1\u013ea. B\u00fdvali u neho cel\u00fd \u010das, \u010do bol D\u00e1vid v pevnosti.",
    "5": "Vtedy prorok Gad povedal D\u00e1vidovi: \"Neost\u00e1vaj v pevnosti, ale zober sa a cho\u010f do j\u00fadskej krajiny!\" A tak D\u00e1vid odi\u0161iel a pri\u0161iel do hory H\u00e1ret. -",
    "6": "\u0160aul sa dopo\u010dul, \u017ee objavili D\u00e1vida a mu\u017eov, ktor\u00ed s\u00fa s n\u00edm. \u0160aul sedel pr\u00e1ve v Gabae na v\u00fd\u0161ine pod tamari\u0161kou. V ruke mal kopiju a v\u0161etko jeho slu\u017eobn\u00edctvo st\u00e1lo okolo neho.",
    "7": "A \u0160aul povedal sluhom, ktor\u00ed st\u00e1li pri \u0148om: \"\u010cujte, Benjam\u00ednci! D\u00e1 v\u00e1m v\u0161etk\u00fdm Izaiho syn polia a vinice?! Alebo v\u00e1s v\u0161etk\u00fdch urob\u00ed plukovn\u00edkmi a stotn\u00edkmi?",
    "8": "Lebo ste sa v\u0161etci sprisahali proti mne a nebolo toho, kto by mi ozn\u00e1mil, ke\u010f sa m\u00f4j syn spojil so synom Izaiho. Nebolo z v\u00e1s nikoho, kto by bol mal so mnou s\u00facit a bol by mi ozn\u00e1mil, ke\u010f m\u00f4j syn postavil proti mne m\u00f4jho sluhu, aby mi strojil \u00faklady, ako",
    "9": "Nato sa ozval Edom\u010dan Doeg - st\u00e1l toti\u017e medzi \u0160aulov\u00fdmi sluhami - a povedal: \"Videl som Izaiho syna, ke\u010f pri\u0161iel do Nobu k Achitobovmu synovi Achimelechovi.",
    "10": "On sa dopytoval v jeho veci P\u00e1na, dal mu jedlo a dal mu aj me\u010d Fili\u0161t\u00ednca Goli\u00e1\u0161a.\"",
    "11": "Nato dal \u0160aul zavola\u0165 Achitobovho syna, k\u0148aza Achimelecha i cel\u00fa jeho rodinu k\u0148azov, ktor\u00ed boli v Nobe. A pri\u0161li v\u0161etci ku kr\u00e1\u013eovi.",
    "12": "Tu \u0160aul povedal: \"Po\u010d\u00favaj, Achitobov syn!\" On odvetil: \"Tu som, m\u00f4j pane!\"",
    "13": "\u0160aul mu povedal: \"Pre\u010do ste sa sprisahali proti mne, ty a Izaiho syn, ke\u010f si mu dal chlieb a me\u010d a dopytoval si sa v jeho veci u Boha, aby povstal proti mne a aby mi strojil \u00faklady, ako je tomu dnes?!\"",
    "14": "Tu Achimelech odvetil kr\u00e1\u013eovi: \"A kto\u017ee je spomedzi v\u0161etk\u00fdch tvojich sluhov vern\u00fd ako D\u00e1vid? Kr\u00e1\u013eov za\u0165, velite\u013e tvojej str\u00e1\u017ee a v\u00e1\u017een\u00fd v tvojom dome!",
    "15": "Azda som sa len dnes za\u010dal dopytova\u0165 v jeho veci u Boha? Ani z\u010faleka! Nech teda kr\u00e1\u013e neupodozrieva svojho sluhu a cel\u00fd dom m\u00f4jho otca, lebo tvoj sluha nevie vonkoncom ni\u010d o tejto veci.\"",
    "16": "Kr\u00e1\u013e odpovedal: \"Ur\u010dite zomrie\u0161, Achimelech, ty aj cel\u00fd rod tvojho otca.\"",
    "17": "Nato kr\u00e1\u013e povedal drabantom, ktor\u00ed st\u00e1li pri \u0148om: \"Napred! Zabite P\u00e1nov\u00fdch k\u0148azov, lebo s\u00fa ruka v ruke s D\u00e1vidom! Ve\u010f vedeli, \u017ee utiekol a neozn\u00e1mili mi to!\" Ale kr\u00e1\u013eovi sluhovia nechceli zdvihn\u00fa\u0165 ruku a zabi\u0165 P\u00e1nov\u00fdch k\u0148azov.",
    "18": "Vtedy kr\u00e1\u013e oslovil Doega: \"Napred ty, a zabi k\u0148azov!\" A Edom\u010dan Doeg vykro\u010dil a pozab\u00edjal k\u0148azov. V ten de\u0148 zavra\u017edil osemdesiatp\u00e4\u0165 mu\u017eov, ktor\u00ed nosili pl\u00e1tenn\u00fd ef\u00f3d.",
    "19": "A mesto k\u0148azov Nobe pozr\u00e1\u017eal ostr\u00edm me\u010da, mu\u017eov i \u017eeny, doj\u010dence i nemluv\u0148at\u00e1, voly, osly i ovce.",
    "20": "Zachr\u00e1nil sa jedin\u00fd syn Achitobovho syna Achimelecha, menom Abiatar, a u\u0161iel k D\u00e1vidovi.",
    "21": "Abiatar ozn\u00e1mil D\u00e1vidovi, \u017ee \u0160aul pozab\u00edjal P\u00e1nov\u00fdch k\u0148azov.",
    "22": "D\u00e1vid povedal Abiatarovi: \"Vedel som v ten de\u0148, \u017ee je tam Edom\u010dan Doeg, \u017ee to ur\u010dite ozn\u00e1mi \u0160aulovi. Ja m\u00e1m na svedom\u00ed v\u0161etky \u017eivoty rodu tvojho otca.",
    "23": "Osta\u0148 so mnou; neboj sa! Ve\u010f kto \u010d\u00edha na m\u00f4j \u017eivot, \u010d\u00edha aj na tvoj \u017eivot, u m\u0148a si v bezpe\u010d\u00ed!\""
}