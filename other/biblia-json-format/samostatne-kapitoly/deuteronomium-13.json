{
    "1": "\u010co v\u00e1m prikazujem, to zachov\u00e1vajte a robte; ni\u010d k tomu neprid\u00e1\u0161 a ni\u010d nevynech\u00e1\u0161. Keby povstal v tvojom strede prorok alebo sn\u00e1r a dal by ti nejak\u00e9 znamenie alebo z\u00e1zrak,",
    "2": "a to znamenie \u010di z\u00e1zrak, ktor\u00e9 predpovedal, by sa aj vyplnili, ale pritom by ti povedal: \"Po\u010fme za in\u00fdmi bohmi - ktor\u00fdch ty nepozn\u00e1\u0161 - a sl\u00fa\u017eme im,\"",
    "3": "ned\u00e1\u0161 ni\u010d na slov\u00e1 tak\u00e9ho proroka a sn\u00e1ra, lebo P\u00e1n, v\u00e1\u0161 Boh, bude v\u00e1s chcie\u0165 vysk\u00fa\u0161a\u0165, aby sa zvedelo, \u010di naozaj milujete P\u00e1na, svojho Boha, z cel\u00e9ho srdca a z celej svojej du\u0161e.",
    "4": "P\u00e1na, svojho Boha nasledujte, jeho sa bojte a jeho pr\u00edkazy zachov\u00e1vajte, jeho po\u010d\u00favajte, jemu sl\u00fa\u017ete a k nemu sa vi\u0148te!",
    "5": "A tak\u00fd prorok alebo sn\u00e1r mus\u00ed zomrie\u0165, lebo v\u00e1m hovoril, aby v\u00e1s odviedol od P\u00e1na, v\u00e1\u0161ho Boha, ktor\u00fd v\u00e1s vyviedol z egyptskej krajiny a vyk\u00fapil v\u00e1s z domu otroctva; a aby \u0165a zviedol z cesty, po ktorej ti prik\u00e1zal kr\u00e1\u010da\u0165 P\u00e1n, tvoj Boh; - a odstr\u00e1ni\u0161 zlo zo svojho stredu.",
    "6": "A keby \u0165a tvoj brat, syn tvojej matky, alebo tvoj syn, alebo tvoja dc\u00e9ra, alebo tvoja \u017eena najmil\u0161ia, alebo tvoj priate\u013e, ktor\u00e9ho miluje\u0161 ako seba sam\u00e9ho, chceli presved\u010di\u0165 a potajomky by ti vravel: \"No\u017ee po\u010fme a sl\u00fa\u017eme in\u00fdm bohom,\" ktor\u00fdch nepozn\u00e1\u0161 ani ty, ani tvoji otcovia,",
    "7": "bohom okolo v\u00e1s \u010di u\u017e s\u00fa bl\u00edzko a \u010di \u010faleko, z jedn\u00e9ho konca zeme a\u017e na druh\u00fd koniec zeme,",
    "8": "neposl\u00fachni ho, nepo\u010d\u00favaj ho a nech mu neodpust\u00ed tvoje oko, \u017eeby si mal s n\u00edm z\u013eutovanie a \u017eeby si ho kryl,",
    "9": "le\u017e popon\u00e1h\u013eaj sa zni\u010di\u0165 ho; nech je tvoja ruka prv\u00e1 proti nemu a potom nech na\u0148 siahne rukou v\u0161etok \u013eud!",
    "10": "Ukame\u0148uj ho, lebo \u0165a chcel odvies\u0165 od P\u00e1na, tvojho Boha, ktor\u00fd \u0165a vyviedol z egyptskej krajiny, z domu otroctva.",
    "11": "A nech o tom po\u010duje cel\u00fd Izrael, nech sa ob\u00e1va a nech u\u017e nik nikdy neurob\u00ed ni\u010d tak\u00e9 zl\u00e9 v tvojom strede! -",
    "12": "Keby si v nejakom meste, ktor\u00e9 ti d\u00e1 P\u00e1n, tvoj Boh, aby si tam b\u00fdval, po\u010dul hovori\u0165:",
    "13": "\"Vy\u0161li mu\u017eovia, Beli\u00e1lovi synovia z tvojho stredu a odviedli obyvate\u013eov svojho mesta k odpadu, hovoriac: \"Po\u010fme, sl\u00fa\u017eme cudz\u00edm bohom!\" - ktor\u00fdch si nepoznal ani ty, ani tvoji otcovia,",
    "14": "usilovne sk\u00famaj a d\u00f4kladne sa prezve\u010f o veci a ak bude ist\u00e1 pravda, \u010do sa hovor\u00ed, a ak tak\u00fa ohavnos\u0165 naozaj spravili,",
    "15": "naskrze pobi ostr\u00edm me\u010da obyvate\u013eov toho mesta a roz\u0161\u00edr kliatbu ostria me\u010da na\u0148 i na v\u0161etko, \u010do je v \u0148om, e\u0161te aj na dobytok.",
    "16": "A v\u0161etku koris\u0165 tam zhroma\u017ed\u00ed\u0161 uprostred trhoviska a sp\u00e1li\u0161 to spolu s mestom a so v\u0161etkou koris\u0165ou ako celostn\u00fa \u017eertvu pre P\u00e1na, svojho Boha; nech ostane ve\u010dn\u00fdm zboreniskom a nech sa nikdy znova nepostav\u00ed.",
    "17": "Nech ni\u010d neprilipne na tvoju ruku z toho prekliateho,",
    "18": "aby sa P\u00e1n odvr\u00e1til od p\u00e1le svojho hnevu, a aby ti bol milosrdn\u00fd a rozmno\u017eil \u0165a, ako prisahal tvojim otcom,",
    "19": "- ke\u010f bude\u0161 posl\u00facha\u0165 hlas P\u00e1na, svojho Boha, a zachov\u00e1va\u0165 v\u0161etky jeho pr\u00edkazy, ktor\u00e9 ti dnes predklad\u00e1m, a kona\u0165 \u010do je \u010dnostn\u00e9 v o\u010diach P\u00e1na, tvojho Boha."
}