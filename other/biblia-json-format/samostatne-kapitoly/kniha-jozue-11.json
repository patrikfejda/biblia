{
    "1": "Ke\u010f sa to dopo\u010dul asorsk\u00fd kr\u00e1\u013e Jabin, odk\u00e1zal madonsk\u00e9mu kr\u00e1\u013eovi Jobabovi, aj semeronsk\u00e9mu kr\u00e1\u013eovi a achsafsk\u00e9mu kr\u00e1\u013eovi,",
    "2": "\u010falej kr\u00e1\u013eom, ktor\u00ed s\u00eddlili na severe na vrchovine, na rovine ju\u017ene od Kenerota, v n\u00ed\u017eine a na Dorskom pohor\u00ed pri mori,",
    "3": "tie\u017e v\u00fdchodn\u00fdm a z\u00e1padn\u00fdm Kana\u00e1n\u010danom Amorej\u010danom, Hetejcom, Ferezejcom, Jebuzejcom na vrchovine, Hevejcom na \u00fap\u00e4t\u00ed Hermona v krajine Masfa.",
    "4": "I vytiahli so v\u0161etk\u00fdmi svojimi vojskami. Bol to \u013eud tak\u00fd po\u010detn\u00fd ako piesok na morskom brehu. A kon\u00ed i vozov bolo tie\u017e ve\u013emi mnoho.",
    "5": "V\u0161etci t\u00edto kr\u00e1li sa spojili, potom sa pohli a rozostavili sa pri Meromskom jazere, aby bojovali s Izraelom.",
    "6": "Tu P\u00e1n povedal Jozuemu: \"Neboj sa ich, lebo zajtra pr\u00e1ve v tomto \u010dase ich ja vyd\u00e1m v\u0161etk\u00fdch na smr\u0165 pred Izraelom. Ich kone ochrom a ich vozy sp\u00e1\u013e!\"",
    "7": "Tu ich Jozue so v\u0161etk\u00fdmi svojimi bojovn\u00edkmi n\u00e1hle prepadol pri Meromskom jazere a za\u00fato\u010dil na nich.",
    "8": "A P\u00e1n ich dal do ruky Izraela. Porazili ich a prenasledovali a\u017e po Ve\u013ek\u00fd Sidon, a\u017e po Maserefot Maj\u00edm a a\u017e o Bikeat Masfa na v\u00fdchode. Bili ich, k\u00fdm nezostal z nich ani jedin\u00fd.",
    "9": "A Jozue s nimi urobil tak, ako mu povedal P\u00e1n. Ich kone ochromili a ich vozy sp\u00e1lili. -",
    "10": "V tom \u010dase sa Jozue obr\u00e1til, dobyl Asor a jeho kr\u00e1\u013ea usmrtil me\u010dom. Asor bol kedysi hlavn\u00fdm mestom t\u00fdch kr\u00e1\u013eovstiev.",
    "11": "Vykonali kliatbu a me\u010dom pobili v\u0161etk\u00fdch \u013eud\u00ed, ktor\u00ed v \u0148om boli. Ni\u010d \u017eiv\u00e9 neostalo a Asor vyp\u00e1lil oh\u0148om.",
    "12": "V\u0161etky tie kr\u00e1\u013eovsk\u00e9 mest\u00e1 spolu so v\u0161etk\u00fdmi ich kr\u00e1\u013emi Jozue zaujal, pobil ich me\u010dom a vykonal na nich kliatbu, ako mu prik\u00e1zal P\u00e1nov slu\u017eobn\u00edk Moj\u017ei\u0161.",
    "13": "Izraeliti nevyp\u00e1lili v\u0161etky mest\u00e1, ale ich len rozb\u00farali a opustili. Iba Asor Jozue v\u00fdnimo\u010dne vyp\u00e1lil.",
    "14": "V\u0161etku koris\u0165 a dobytok t\u00fdchto miest si Izraeliti pobrali. \u013dud\u00ed v\u0161ak v\u0161etk\u00fdch bili me\u010dom, k\u00fdm ich nevyhubili. Neponechali ani jednu \u017eiv\u00fa bytos\u0165.",
    "15": "Ako P\u00e1n rozk\u00e1zal svojmu slu\u017eobn\u00edkovi Moj\u017ei\u0161ovi, tak Moj\u017ei\u0161 rozk\u00e1zal Jozuemu a Jozue to tak previedol. Nezanedbal vykona\u0165 ni\u010d z toho, \u010do P\u00e1n rozk\u00e1zal Moj\u017ei\u0161ovi.",
    "16": "Tak si Jozue podmanil cel\u00fa t\u00fato krajinu, vrchovinu, cel\u00fd Negeb, cel\u00e9 \u00fazemie Gosen, n\u00ed\u017einu, Arabu, Izraelovu vrchovinu i jeho n\u00ed\u017einy,",
    "17": "od vrchu Chalak, ktor\u00fd sa tiahne k Seiru, a\u017e po B\u00e1l-Gad v Libanonskom \u00fadol\u00ed na \u00fap\u00e4t\u00ed pohoria Hermon. V\u0161etk\u00fdch ich kr\u00e1\u013eov zajal, porazil a pobil.",
    "18": "Ve\u013ea dn\u00ed viedol Jozue vojnu so v\u0161etk\u00fdmi t\u00fdmi kr\u00e1\u013emi.",
    "19": "Nebolo mesta, ktor\u00e9 by bolo uzavrelo mier s Izraelov\u00fdmi synmi okrem Hevejcov, ktor\u00ed b\u00fdvali v Gabaone. V\u0161etko museli vydoby\u0165 bojom.",
    "20": "To P\u00e1n riadil tak, \u017ee sa zatvrdilo ich srdce a p\u00fa\u0161\u0165ali sa do boja s Izraelom, aby potom bez milosti vykonal na nich kliatbu, aby ich pobil, ako P\u00e1n rozk\u00e1zal Moj\u017ei\u0161ovi. -",
    "21": "V tom \u010dase pri\u0161iel Jozue a vyhubil Enakitov z vrchoviny, z Hebrona, Dabira, Anaba a z cel\u00e9ho J\u00fadskeho pohoria, aj z cel\u00e9ho Izraelsk\u00e9ho pohoria. Na nich a na ich mest\u00e1ch Jozue vykonal kliatbu.",
    "22": "Enakitov neponechali v krajine Izraelov\u00fdch synov. Zostali v\u0161ak v Gaze, Gete a Azote.",
    "23": "Tak sa Jozue zmocnil celej krajiny tak, ako P\u00e1n s\u013e\u00fabil Moj\u017ei\u0161ovi. A Jozue ju dal do dedi\u010dn\u00e9ho vlastn\u00edctva Izraelitom, ka\u017ed\u00e9mu kme\u0148u jeho podiel. A krajina mala pokoj od vojny."
}