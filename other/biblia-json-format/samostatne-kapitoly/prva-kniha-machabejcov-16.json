{
    "1": "Tu sa vybral J\u00e1n z Gazary a upovedomil svojho otca \u0160imona o v\u00fd\u010dinoch Kendebea:",
    "2": "\u0160imon si, zavolal dvoch star\u0161\u00edch synov, J\u00fadu a J\u00e1na a vravel im: \"Ja, moji bratia a dom m\u00f4jho otca bojovali sme proti nepriate\u013eom Izraela od svojej mladosti a\u017e do dne\u0161n\u00e9ho d\u0148a a ve\u013ea r\u00e1z sa n\u00e1m podarilo vyslobodi\u0165 svojimi rukami Izrael.",
    "3": "Ale teraz som zostarel. Vy v\u0161ak ste, v\u010faka Bo\u017eej milosti, v mu\u017en\u00fdch rokoch. Nast\u00fapte teda namiesto m\u0148a a m\u00f4jho brata; vytiahnite do boja za n\u00e1\u0161 n\u00e1rod! Pomoc z neba nech je s vami!\"",
    "4": "Potom vybral z krajiny dvadsa\u0165tis\u00edc bojovn\u00edkov i jazdcov a tiahli proti Kendebeovi. V Modeine prenocovali.",
    "5": "V\u010dasr\u00e1no vyrazili, tiahli na rovinu a h\u013ea, proti nim st\u00e1lo ve\u013ek\u00e9 vojsko, pechota i jazda! Len potok ich delil.",
    "6": "I ut\u00e1boril sa so svoj\u00edm \u013eudom proti nim. Ke\u010f spozoroval, \u017ee sa \u013eud boj\u00ed prekro\u010di\u0165 potok tak ho prekro\u010dil najprv s\u00e1m. Ke\u010f to videli vojaci, pre\u0161li za n\u00edm aj oni.",
    "7": "Potom rozdelil svoje oddiely, pri\u010dom jazdu (postavil) do stredu pechoty; nepriate\u013eskej jazdy toti\u017e bolo ve\u013emi mnoho.",
    "8": "Ke\u010f zatr\u00fabili na tr\u00faby, bol Kendebeus aj so svoj\u00edm vojskom zahnan\u00fd na \u00fatek. Mnoho z nich bolo zranen\u00fdch a pobit\u00fdch; ostatn\u00ed utiekli do pevnosti.",
    "9": "Vtedy bol zranen\u00fd aj J\u00e1nov brat J\u00fada. J\u00e1n ich v\u0161ak prenasledoval \u010falej a\u017e do Kedrona, ktor\u00fd bol opevnil.",
    "10": "Niektor\u00ed utiekli do ve\u017e\u00ed na azotsk\u00fdch poliach, ale (J\u00e1n) ich vyp\u00e1lil oh\u0148om. Padlo z nich na tis\u00edc mu\u017eov. On s\u00e1m sa vr\u00e1til neru\u0161ene do J\u00fadska.",
    "11": "Na rovine okolo Jericha bol ustanoven\u00fd za velite\u013ea Ptolemeus, syn Abubov. Mal mnoho striebra a zlata;",
    "12": "bol toti\u017e za\u0165om ve\u013ek\u0148aza.",
    "13": "I spy\u0161nelo jeho srdce a zam\u00fd\u0161\u013eal zmocni\u0165 sa krajiny. Zaoberal sa \u013estiv\u00fdmi pl\u00e1nmi proti \u0160imonovi a jeho synom, aby sa ich zbavil.",
    "14": "\u0160imon robil okru\u017en\u00e9 cesty po mest\u00e1ch krajiny, aby sa postaral o ich potreby. Tak pri\u0161iel so svojimi synmi, Matati\u00e1\u0161om a J\u00fadom, stosedemdesiateho siedmeho roku, jeden\u00e1steho mesiaca, to jest mesiaca \u0161ebat, aj do Jericha.",
    "15": "Abubov syn ich \u013estivo prijal na pevn\u00f4stke zvanej Dok, ktor\u00fa si postavil, a pripravil im ve\u013ek\u00fa hostinu. Ale ukryl tam mu\u017eov.",
    "16": "Ke\u010f u\u017e boli \u0160imon a jeho synovia podnapit\u00ed, povstal Ptolemeus so svojimi, chopili sa zbran\u00ed, prepadli \u0160imona pri hodovan\u00ed a zabili ho, aj jeho dvoch synov a nieko\u013eko jeho sluhov.",
    "17": "Tak sa dopustil ohavnej vierolomnosti a odplatil sa im zl\u00fdm za dobr\u00e9.",
    "18": "Ptolemeus poslal o tom kr\u00e1\u013eovi p\u00edsomn\u00fa spr\u00e1vu s t\u00fdm, aby mu poslal na pomoc vojsko a odovzdal mu krajinu a mest\u00e1.",
    "19": "In\u00fdch (vojakov) poslal do Gazary zabi\u0165 J\u00e1na. Tis\u00edcnikom rozposlal listy, aby do\u0161li k nemu, \u017ee ich chce obdarova\u0165 striebrom, zlatom a in\u00fdmi darmi.",
    "20": "A in\u00fdch vyslal, aby zaujali Jeruzalem a chr\u00e1mov\u00fd vrch.",
    "21": "Ale ktosi ich predbehol do Gazary, aby zaniesol J\u00e1novi zves\u0165 o zavra\u017eden\u00ed jeho otca a jeho bratov a \u017ee: \"(Kr\u00e1\u013e) u\u017e poslal, aby zabili aj teba.",
    "22": "Ke\u010f to po\u010dul, n\u00e1ramne sa z\u013eakol a hne\u010f dal pochyta\u0165 a pobi\u0165 mu\u017eov, ktor\u00ed ho pri\u0161li zavra\u017edi\u0165; lebo sa dozvedel, \u017ee ho chc\u00fa zahubi\u0165.",
    "23": "\u010eal\u0161ie spr\u00e1vy o J\u00e1novi, o jeho bojoch a stato\u010dn\u00fdch \u010dinoch, o stavbe m\u00farov, ktor\u00e9 obnovil, a o ostatn\u00fdch jeho skutkoch -",
    "24": "treba poznamena\u0165, \u017ee s\u00fa zap\u00edsan\u00e9 v letopise jeho ve\u013ek\u0148azstva od \u010dias, \u010do sa stal ve\u013ek\u0148azom po svojom otcovi."
}