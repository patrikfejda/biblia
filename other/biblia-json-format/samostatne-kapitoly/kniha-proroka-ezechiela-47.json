{
    "1": "Potom ma viedol sp\u00e4\u0165 ku br\u00e1ne domu a h\u013ea, spod prahu domu na v\u00fdchod vyvierala voda; dom toti\u017e bol obr\u00e1ten\u00fd na v\u00fdchod a voda pr\u00fadila spod pravej strany chr\u00e1mu, ju\u017ene od olt\u00e1ra.",
    "2": "I zaviedol ma smerom k severnej br\u00e1ne a obr\u00e1til ma po ceste von ku vonkaj\u0161ej br\u00e1ne, obr\u00e1tenej na v\u00fdchod, a h\u013ea, voda pr\u00fadila z pravej strany.",
    "3": "Ke\u010f mu\u017e s meradlom v ruke prech\u00e1dzal na v\u00fdchod, odmeral tis\u00edc lak\u0165ov a previedol ma cez vodu; voda bola po \u010dlenky.",
    "4": "Op\u00e4\u0165 odmeral tis\u00edc a previedol ma cez vodu; voda siahala po kolen\u00e1. Zasa odmeral tis\u00edc a previedol ma, voda bola po p\u00e1s.",
    "5": "Potom odmeral tis\u00edc: rieka, cez ktor\u00fa som nemohol prejs\u0165, lebo voda vzr\u00e1stla, \u017ee bolo treba po nej pl\u00e1va\u0165. Bola to rieka, ktor\u00e1 sa neprebrod\u00ed.",
    "6": "I riekol mi: \"Videl si, syn \u010dloveka?\" Potom ma znovu zaviedol na breh rieky.",
    "7": "Ke\u010f som sa obr\u00e1til, h\u013ea, bolo na brehu rieky z jednej i druhej strany ve\u013ek\u00e9 mno\u017estvo stromov!",
    "8": "Povedal mi: \"T\u00e1to voda pr\u00fadi do v\u00fdchodn\u00e9ho kraja a stek\u00e1 na p\u00fa\u0161\u0165, \u00fasti do mora, a ke\u010f sa vleje do mora, voda sa uzdrav\u00ed.",
    "9": "A ka\u017ed\u00fd \u017eivo\u010d\u00edch, ktor\u00fd sa h\u00fdbe, bude \u017ei\u0165 tam, kde t\u00e1to rieka pr\u00edde; bude ve\u013ek\u00e9 mno\u017estvo r\u00fdb, ke\u010f tam t\u00e1to voda pr\u00edde; uzdrav\u00ed sa a bude \u017ei\u0165 v\u0161etko, k \u010domu t\u00e1to rieka d\u00f4jde.",
    "10": "Bud\u00fa nad \u0148ou st\u00e1\u0165 ryb\u00e1ri; od Engadu po Engalim bud\u00fa miesta na rozostieranie siet\u00ed; bud\u00fa v nej tie druhy r\u00fdb, \u010do vo Ve\u013ekom mori, v mno\u017estve ve\u013emi ve\u013ekom.",
    "11": "Jej kalu\u017ee a mo\u010darisk\u00e1 sa v\u0161ak neuzdravia, bud\u00fa prenechan\u00e9 soli.",
    "12": "A pri rieke, na jej brehu, z jednej i druhej strany bud\u00fa r\u00e1s\u0165 rozli\u010dn\u00e9 ovocn\u00e9 stromy, ich l\u00edstie neuv\u00e4dne a ich ovocie nepominie. Ka\u017ed\u00fd mesiac bud\u00fa ma\u0165 prvotiny, lebo ich vody vyvieraj\u00fa zo sv\u00e4tyne. Preto ich ovocie bude na pokrm a ich l\u00edstie na liek.\"",
    "13": "Toto hovor\u00ed P\u00e1n, Jahve: \"Toto s\u00fa hranice, v ktor\u00fdch si podel\u00edte krajinu pod\u013ea dvan\u00e1stich kme\u0148ov Izraela - Jozefovi dvojdiel.",
    "14": "Dostanete z nej dedi\u010dstvo jeden ako druh\u00fd, lebo som zdvihol svoju ruku, \u017ee ju d\u00e1m va\u0161im otcom; teda t\u00e1to krajina pripadne v\u00e1m za dedi\u010dstvo.",
    "15": "Toto je hranica krajiny od severu: od Ve\u013ek\u00e9ho mora smerom na Hetalon, kadia\u013e sa ide do Sedadu,",
    "16": "Emat, Berota, Sabarim, ktor\u00fd le\u017e\u00ed medzi \u00fazem\u00edm Damasku a \u00fazem\u00edm Ematu; stredn\u00fd Haser, ktor\u00fd le\u017e\u00ed na hranici Hauranu.",
    "17": "Hranica teda p\u00f4jde od mora a\u017e po Haser Enon; \u00fazemie Damasku ostane na sever, aj \u00fazemie Ematu. To je severn\u00fd okraj.",
    "18": "V\u00fdchodn\u00fd okraj v\u0161ak medzi Hauranom, medzi Damaskom, medzi Gala\u00e1dom a medzi krajinou Izraela bude Jord\u00e1n, ponad V\u00fdchodn\u00e9 more a\u017e po Tamar. To je v\u00fdchodn\u00fd okraj.",
    "19": "Okraj ju\u017en\u00fd, na juh: od Tamaru a\u017e po Vody protire\u010denia K\u00e1de\u0161a, popri potoku a\u017e po Ve\u013ek\u00e9 more. To je ju\u017en\u00fd okraj, na juh.",
    "20": "A z\u00e1padn\u00fd okraj: Ve\u013ek\u00e9 more od hranice a\u017e potia\u013e, kde sa ide do Ematu. To je z\u00e1padn\u00fd okraj.",
    "21": "T\u00fato krajinu si rozdel\u00edte pod\u013ea kme\u0148ov Izraela. Rozdel\u00edte ju \u017erebom za dedi\u010dstvo sebe i cudzincom, ktor\u00ed b\u00fdvaj\u00fa medzi vami, ktor\u00ed uprostred v\u00e1s splodili synov. Ich pokladajte medzi synmi Izraela za rovn\u00fdch s domorodcami a bud\u00fa si \u017erebova\u0165 dedi\u010dstvo medzi",
    "22": "Dedi\u010dstvo mu d\u00e1te v tom kmeni, s ktor\u00fdm cudzinec je,\" hovor\u00ed P\u00e1n, Jahve."
}