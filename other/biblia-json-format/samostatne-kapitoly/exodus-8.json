{
    "1": "P\u00e1n prik\u00e1zal Moj\u017ei\u0161ovi aj toto: \"Povedz \u00c1ronovi: \"Vystri ruku so svojou palicou nad rieky, kan\u00e1le a rybn\u00edky a prive\u010f \u017eaby na egyptsk\u00fa krajinu!\"",
    "2": "I vystrel \u00c1ron ruku nad egyptsk\u00e9 vodstvo a tu povyliezali \u017eaby a pokryli egyptsk\u00fa krajinu.",
    "3": "Ale aj zakl\u00edna\u010di svojimi \u010darami urobili to ist\u00e9. Aj oni priviedli \u017eaby na egyptsk\u00fa krajinu.",
    "4": "Vtedy fara\u00f3n dal zavola\u0165 Moj\u017ei\u0161a a \u00c1rona a povedal: \"Poproste P\u00e1na, aby od\u0148al odo m\u0148a a od m\u00f4jho \u013eudu tie \u017eaby. Potom prepust\u00edm \u013eud, aby \u0161iel P\u00e1novi prinies\u0165 obetu.\"",
    "5": "A Moj\u017ei\u0161 povedal fara\u00f3novi: \"Ur\u010di mi, nakedy m\u00e1m vyprosi\u0165 tebe i tvojim slu\u017eobn\u00edkom a tvojmu \u013eudu, aby \u017eaby zmizli od teba a z tvojich domov a aby zostali iba v N\u00edle?!\"",
    "6": "On odvetil: \"Na zajtra!\" Moj\u017ei\u0161 povedal: \"Bude pod\u013ea tvojho slova, aby si poznal, \u017ee nik nie je ako P\u00e1n, n\u00e1\u0161 Boh.",
    "7": "\u017daby sa teda vzdialia od teba a z tvojich domov, aj od tvojich slu\u017eobn\u00edkov a od tvojho \u013eudu, iba v N\u00edle ostan\u00fa.\"",
    "8": "Nato Moj\u017ei\u0161 a \u00c1ron odi\u0161li od fara\u00f3na a Moj\u017ei\u0161 prosil P\u00e1na za s\u013eub, ktor\u00fd dal fara\u00f3novi.",
    "9": "A P\u00e1n urobil pod\u013ea Moj\u017ei\u0161ovej prosby: \u017daby podochli v domoch, v n\u00e1dvoriach i na poliach",
    "10": "a pozh\u0155\u0148ali ich na ve\u013ek\u00e9 hromady, tak\u017ee zem p\u00e1chla.",
    "11": "Ke\u010f fara\u00f3n videl, \u017ee nastala \u00fa\u013eava, zatvrdil si srdce a nepo\u010d\u00favol ich, ako predpovedal P\u00e1n.",
    "12": "Potom P\u00e1n povedal Moj\u017ei\u0161ovi: \"Povedz \u00c1ronovi: \"Vystri svoju palicu a udri prach zeme, aby sa po celej egyptskej krajine premenil na kom\u00e1re!\"",
    "13": "Aj tak urobili. \u00c1ron vystrel ruku so svojou palicou a udrel prach zeme. I nastali kom\u00e1re na \u013eu\u010foch a na dobytku. V\u0161etok prach egyptskej krajiny sa premenil na kom\u00e1re.",
    "14": "Aj zakl\u00edna\u010di robili podobne, aby vyvolali kom\u00e1re, ale im sa to nepodarilo. Boli teda kom\u00e1re na \u013eu\u010foch i na dobytku.",
    "15": "Tu povedali zakl\u00edna\u010di fara\u00f3novi: \"To je Bo\u017e\u00ed prst!\" Iba fara\u00f3novo srdce ostalo zatvrdnut\u00e9 a on ich nepo\u010d\u00faval, ako predpovedal P\u00e1n.",
    "16": "Potom hovoril P\u00e1n Moj\u017ei\u0161ovi: \"Zajtra na \u00fasvite predst\u00fap pred fara\u00f3na, p\u00f4jde vtedy k vode, a povedz mu: \"Toto hovor\u00ed P\u00e1n: Prepus\u0165 m\u00f4j \u013eud, aby mi sl\u00fa\u017eil!\"",
    "17": "Lebo ak neprepust\u00ed\u0161 m\u00f4j \u013eud, ja privediem na teba, na tvojich slu\u017eobn\u00edkov, na tvoj \u013eud i na tvoje domy jedovat\u00e9 muchy. Domy Egyp\u0165anov, ba e\u0161te aj p\u00f4da, na ktorej stoja, bud\u00fa preplnen\u00e9 muchami.",
    "18": "S krajom Gessen v\u0161ak, kde b\u00fdva m\u00f4j \u013eud, urob\u00edm v tom istom \u010dase v\u00fdnimku, tak\u017ee tam nebude nijak\u00fdch m\u00fach, aby si zvedel, \u017ee na zemi som P\u00e1nom ja.",
    "19": "Urob\u00edm rozdiel medzi moj\u00edm a tvoj\u00edm \u013eudom. Zajtra sa stane toto znamenie!\"",
    "20": "A P\u00e1n urobil tak. Dostavili sa v rojoch jedovat\u00e9 muchy do fara\u00f3novho pal\u00e1ca, do pr\u00edbytkov jeho slu\u017eobn\u00edkov a po celej egyptskej krajine. A krajina \u0165a\u017eko trpela od m\u00fach.",
    "21": "Nato dal fara\u00f3n zavola\u0165 Moj\u017ei\u0161a a \u00c1rona a povedal: \"Cho\u010fte a obetujte svojmu Bohu tu v krajine!\"",
    "22": "Moj\u017ei\u0161 v\u0161ak odpovedal: \"Tak sa to ned\u00e1 urobi\u0165, lebo my budeme prin\u00e1\u0161a\u0165 n\u00e1\u0161mu Bohu obety, ktor\u00e9 s\u00fa pre Egyp\u0165anov ohavnos\u0165ou. Ak by sme pred ich o\u010dami prin\u00e1\u0161ali obety, ktor\u00e9 s\u00fa pre nich ohavnos\u0165ou, vari by n\u00e1s neukame\u0148ovali?",
    "23": "Vyberieme sa na tri dni cesty na p\u00fa\u0161\u0165, aby sme P\u00e1novi, n\u00e1\u0161mu Bohu, priniesli obetu tak, ako n\u00e1m prik\u00e1zal.\"",
    "24": "A fara\u00f3n odpovedal: \"Ja v\u00e1s prepust\u00edm, aby ste P\u00e1novi, svojmu Bohu priniesli obetu na p\u00fa\u0161ti, len sa nevz\u010fa\u013eujte ve\u013emi \u010faleko! Pomodlite sa za m\u0148a!\"",
    "25": "Vtedy Moj\u017ei\u0161 povedal: \"H\u013ea, ja teraz od teba od\u00eddem a budem prosi\u0165 P\u00e1na a zajtra sa vzdialia muchy od fara\u00f3na, od jeho slu\u017eobn\u00edkov a od jeho \u013eudu. Len nech n\u00e1s fara\u00f3n zasa neoklame, ke\u010f potom nebude chcie\u0165 prepusti\u0165 \u013eud, aby priniesol obetu P\u00e1novi.\"",
    "26": "Ke\u010f Moj\u017ei\u0161 vy\u0161iel od fara\u00f3na, orodoval u P\u00e1na.",
    "27": "A P\u00e1n urobil pod\u013ea Moj\u017ei\u0161ovej prosby a od\u0148al muchy od fara\u00f3na, od jeho slu\u017eobn\u00edkov a od jeho \u013eudu. Neostalo ani len jedinej.",
    "28": "Ale fara\u00f3novo srdce sa zatvrdilo aj tento raz a neprepustil \u013eud."
}