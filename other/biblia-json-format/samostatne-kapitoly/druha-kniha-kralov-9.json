{
    "1": "Prorok Elizeus zavolal jedn\u00e9ho z prorock\u00fdch synov a povedal mu: \"Prep\u00e1\u0161 si bedr\u00e1, vezmi so sebou t\u00fato n\u00e1dobu s olejom a cho\u010f do Ramotu v Gala\u00e1de.",
    "2": "Ke\u010f ta pr\u00edde\u0161, pozri sa za Jehuom, synom Namsiho syna Jozafata. Cho\u010f ta, vyvolaj ho spomedzi jeho bratov a zave\u010f ho do najvn\u00fatornej\u0161ej izby.",
    "3": "Potom vezmi n\u00e1dobu s olejom, vylej mu ho na hlavu a povedz: \"Toto hovor\u00ed P\u00e1n: Pomazal som \u0165a za kr\u00e1\u013ea nad Izraelom.\" Nato otvor dvere a bez me\u0161kania be\u017e.\"",
    "4": "A chlapec, prorokov sluha, \u0161iel do Ramotu v Gala\u00e1de.",
    "5": "Ke\u010f ta do\u0161iel, pr\u00e1ve zasadali velitelia vojsk. I povedal: \"M\u00e1m ti nie\u010do poveda\u0165, velite\u013e!\" Jehu sa op\u00fdtal: \"Komu z n\u00e1s v\u0161etk\u00fdch?\" Odpovedal: \"Tebe, velite\u013e!\"",
    "6": "Nato vstal a i\u0161iel do domu. I vylial mu olej na hlavu a povedal: \"Toto hovor\u00ed P\u00e1n, Boh Izraela: Pomazal som \u0165a za kr\u00e1\u013ea nad P\u00e1nov\u00fdm \u013eudom, nad Izraelom.",
    "7": "Poraz\u00ed\u0161 dom svojho p\u00e1na Achaba; tak pomst\u00edm na Jezabel krv svojich sluhov, prorokov, a krv v\u0161etk\u00fdch P\u00e1nov\u00fdch slu\u017eobn\u00edkov.",
    "8": "Zahynie cel\u00fd Achabov dom a vyhub\u00edm v Izraeli z Achaba v\u0161etko, \u010do je rodu mu\u017esk\u00e9ho, otroka i slobodn\u00e9ho.",
    "9": "A s Achabov\u00fdm domom nalo\u017e\u00edm, ako som nalo\u017eil s domom Nabatovho syna Jeroboama a s domom Ahi\u00e1\u0161ovho syna B\u00e1su.",
    "10": "Jezabel bud\u00fa \u017era\u0165 psy na jezraelskom poli a nebude toho, kto by ju pochoval.\" Potom otvoril dvere a utiekol.",
    "11": "Jehu potom vy\u0161iel k sluhom svojho p\u00e1na, ktor\u00ed sa ho p\u00fdtali: \"Je v\u0161etko v poriadku? Pre\u010do pri\u0161iel za tebou ten \u0161ialenec?\" Odpovedal im: \"Pozn\u00e1te chlapa i jeho zm\u00fd\u0161\u013eanie.\"",
    "12": "Oni vraveli: \"V\u00fdhovorka! Len n\u00e1m povedz!\" Vtedy povedal: \"To a to mi hovoril: Vraj: \"Toto hovor\u00ed P\u00e1n: Pomazal som \u0165a za kr\u00e1\u013ea nad Izraelom.\"",
    "13": "Nato ka\u017ed\u00fd vzal svoj pl\u00e1\u0161\u0165, polo\u017eili mu ich pod nohy na hol\u00e9 schody, zatr\u00fabili na tr\u00fabe a volali: \"Jehu je kr\u00e1\u013eom!\"",
    "14": "Tak sa sprisahal Jehu, syn Namsiho syna Jozafata, proti Joramovi. Joram v\u0161ak a cel\u00fd Izrael br\u00e1nil Ramot v Gala\u00e1de proti aramejsk\u00e9mu kr\u00e1\u013eovi Hazaelovi.",
    "15": "A kr\u00e1\u013e Joram sa vr\u00e1til lie\u010di\u0165 sa v Jezraeli z r\u00e1n, ktor\u00e9 mu zasadili Aramej\u010dania, ke\u010f bojoval proti aramejsk\u00e9mu kr\u00e1\u013eovi Hazaelovi. Vtedy Jehu povedal: \"Ak s\u00fahlas\u00edte, nech nevyjde nijak\u00fd ubehl\u00edk z mesta, aby nezaniesol spr\u00e1vu do Jezraelu!\"",
    "16": "A Jehu sadol na voz, i\u0161iel do Jezraelu, lebo Joram tam le\u017eal a j\u00fadsky kr\u00e1\u013e Ochozi\u00e1\u0161 pri\u0161iel nav\u0161t\u00edvi\u0165 Jorama.",
    "17": "V Jezraeli na ve\u017ei st\u00e1l pozorovate\u013e. Ke\u010f uvidel prich\u00e1dza\u0165 Jehuov z\u00e1stup, vravel: \"Vid\u00edm z\u00e1stup!\" Joram povedal: \"Vezmi jazdca a po\u0161li im ho v \u00fastrety; nech sa op\u00fdta: \"Je v\u0161etko v poriadku?\"",
    "18": "Jazdec mu i\u0161iel v \u00fastrety a vravel: \"Kr\u00e1\u013e sa p\u00fdta, \u010di je v\u0161etko v poriadku?\" Jehu odpovedal: \"\u010co teba do poriadku?! Obr\u00e1\u0165 sa a pripoj sa ku mne!\" Pozorovate\u013e hl\u00e1sil: \"Jazdec do\u0161iel a\u017e k nim, ale sa nevracia.\"",
    "19": "Nato poslal in\u00e9ho jazdca. Ke\u010f do\u0161iel k nim, povedal: \"Kr\u00e1\u013e sa p\u00fdta, \u010di je v\u0161etko v poriadku?\" Jehu odpovedal: \"\u010co teba do poriadkov?! Obr\u00e1\u0165 sa a pripoj sa ku mne!\"",
    "20": "Pozorovate\u013e hl\u00e1sil: \"Do\u0161iel k nim, ale sa nevracia! A \u017een\u00fa, ako hn\u00e1val Namsiho syn Jehu, lebo uh\u00e1\u0148aj\u00fa \u0161ialene.\"",
    "21": "Nato Joram rozk\u00e1zal: \"Priahaj!\" Zapriahli mu do jeho voza a izraelsk\u00fd kr\u00e1\u013e Joram aj j\u00fadsky kr\u00e1\u013e Ochozi\u00e1\u0161 vy\u0161li von, ka\u017ed\u00fd na svojom voze. I\u0161li v \u00fastrety Jehuovi a stretli ho na poli jezraelsk\u00e9ho Nabota.",
    "22": "Ke\u010f Joram uvidel Jehuu, p\u00fdtal sa: \"Je v\u0161etko v poriadku, Jehu?\" On odpovedal: \"Ak\u00fd poriadok? E\u0161te trvaj\u00fa smilstv\u00e1 tvojej matky Jezabel a jej mnoh\u00e9 \u010darodejstv\u00e1.\"",
    "23": "Nato sa Joram obr\u00e1til na \u00fatek a zavolal Ochozi\u00e1\u0161ovi: \"Zrada, Ochozi\u00e1\u0161!\"",
    "24": "Ale Jehu vzal do ruky ku\u0161u a strelil Joramovi medzi plecia. \u0160\u00edp mu vy\u0161iel von srdcom a on sa zr\u00fatil vo voze.",
    "25": "I povedal svojmu pobo\u010dn\u00edkovi Badakerovi: \"Vezmi ho a ho\u010f ho na ostredok jezraelsk\u00e9ho Nabota! Lebo ja sa pam\u00e4t\u00e1m, \u017ee ja a ty sme spolu jazdili za jeho otcom Achabom, ke\u010f P\u00e1n vypovedal proti nemu tento v\u00fdrok:",
    "26": "\"Veru, v\u010dera som videl krv Nabota a jeho synov\" - hovor\u00ed P\u00e1n. \"Odplat\u00edm ti ju na tomto ostredku\" - hovor\u00ed P\u00e1n! Nu\u017e chy\u0165 ho a ho\u010f na ostredok pod\u013ea slova P\u00e1novho!\"",
    "27": "Ke\u010f to j\u00fadsky kr\u00e1\u013e Ochozi\u00e1\u0161 videl, u\u0161iel smerom na Bethagan. Jehu ho prenasledoval a vravel: \"Aj toho!\" Poranili ho na voze na svahu Gur, ktor\u00fd je pri Jebla\u00e1me. Utekal \u010falej do Mageda a tam zomrel.",
    "28": "Jeho sluhovia ho zaviezli do Jeruzalema a pochovali ho v jeho pohrebi\u0161ti s jeho otcami v D\u00e1vidovom meste.",
    "29": "V jeden\u00e1stom roku Achabovho syna Jorama sa stal Ochozi\u00e1\u0161 kr\u00e1\u013eom nad J\u00fadskom.",
    "30": "Jehu pri\u0161iel do Jezraelu. Ke\u010f to po\u010dula Jezabel, nama\u013eovala si o\u010di, ozdobila si hlavu a vyzerala von oknom.",
    "31": "Ke\u010f Jehu vystupoval do br\u00e1ny, povedala: \"Mal sa dobre Zambri, ktor\u00fd zavra\u017edil svojho p\u00e1na?\"",
    "32": "Zdvihol tv\u00e1r k oknu a op\u00fdtal sa: \"Kto je so mnou, kto?\" Vtom sa k nemu vyklonili dvaja \u010di traja komorn\u00edci",
    "33": "a rozk\u00e1zal: \"Zho\u010fte ju!\" Zhodili ju a jej krv postriekala m\u00far i kone a ony ju po\u0161liapali.",
    "34": "Potom i\u0161iel dnu a ke\u010f si zajedol a zapil, rozk\u00e1zal: \"Obzrite sa za tou prekliatou a pochovajte ju, je to kr\u00e1\u013eova dc\u00e9ra!\"",
    "35": "Ke\u010f ju v\u0161ak i\u0161li pochova\u0165, na\u0161li z nej iba lebku, nohy a konce r\u00fak.",
    "36": "Vr\u00e1tili sa a ozn\u00e1mili mu to. On v\u0161ak povedal: \"To je P\u00e1novo slovo, ktor\u00e9 povedal prostredn\u00edctvom svojho sluhu Tesbana Eli\u00e1\u0161a: \"Psy bud\u00fa \u017era\u0165 telo Jezabel na jezraelskom poli",
    "37": "a m\u0155tvola Jezabel bude ako hnoj na povrchu role na jezraelskom poli, tak\u017ee nebude mo\u017eno poveda\u0165: Toto je Jezabel!\""
}