{
    "1": "D\u00e1vid konal prehliadku vojska, ktor\u00e9 bolo s n\u00edm, a ustanovil nad n\u00edm plukovn\u00edkov a stotn\u00edkov.",
    "2": "Tretinu vojska odovzdal D\u00e1vid do ruky Joaba, tretinu do ruky Joabovho brata Abisaiho, syna Sarvie, a tretinu do ruky G\u00e9tejca Etaiho. Kr\u00e1\u013e hovoril \u013eudu: \"Aj ja p\u00f4jdem s vami.\"",
    "3": "Ale \u013eud vravel: \"Nesmie\u0161 \u00eds\u0165! Lebo ak budeme musie\u0165 uteka\u0165, n\u00e1s si nev\u0161imn\u00fa. A ak polovica z n\u00e1s umrie, n\u00e1s si nev\u0161imn\u00fa. Ale ty si ako desa\u0165tis\u00edc z n\u00e1s, preto bude lep\u0161ie ke\u010f n\u00e1m ostane\u0161 v meste na pomoc.\"",
    "4": "Kr\u00e1\u013e im povedal: \"Urob\u00edm, ako uzn\u00e1te za dobr\u00e9.\" Potom sa kr\u00e1\u013e postavil k br\u00e1ne a cel\u00e9 vojsko vytiahlo po stovk\u00e1ch a tis\u00edckach.",
    "5": "A kr\u00e1\u013e prik\u00e1zal Joabovi, Abisaimu a Etaimu: \"Bu\u010fte mierni k chlapcovi, k Absol\u00f3novi.\" A v\u0161etok \u013eud po\u010dul, ako prikazoval kr\u00e1\u013e v\u0161etk\u00fdm vojvodcom o Absol\u00f3novi.",
    "6": "Vojsko vytiahlo proti Izraelitom do po\u013ea a bitka bola v Efraimskom lese.",
    "7": "Tam utrpel izraelsk\u00fd \u013eud por\u00e1\u017eku od D\u00e1vidov\u00fdch sluhov. Bola to tam v ten de\u0148 ve\u013ek\u00e1 por\u00e1\u017eka, dvadsa\u0165tis\u00edc mu\u017eov.",
    "8": "Bitka sa tam rozprestierala na cel\u00fd kraj a v ten de\u0148 viac z \u013eudu pohltil les, ako pohltil me\u010d.",
    "9": "Absol\u00f3n sa n\u00e1hodou dostal pred o\u010di D\u00e1vidov\u00fdch sluhov. Absol\u00f3n jazdil na mulici a ke\u010f mulica pri\u0161la pod h\u00fa\u0161tinu ve\u013ek\u00e9ho duba, zachytil sa hlavou na dub, tak\u017ee visel medzi nebom a medzi zemou; mulica, ktor\u00fa mal pod sebou, pre\u0161la.",
    "10": "Ak\u00fdsi mu\u017e to videl a ozn\u00e1mil Joabovi. Povedal: \"H\u013ea, videl som Absol\u00f3na visie\u0165 na dube!\"",
    "11": "Joab povedal mu\u017eovi, ktor\u00fd mu to ozn\u00e1mil: \"Ke\u010f si ho videl, pre\u010do si ho tam nepribodol k zemi? Mojou vecou by bolo da\u0165 ti desa\u0165 strieborn\u00fdch a jeden opasok.\"",
    "12": "Ale ten \u010dlovek povedal Joabovi: \"Ani keby som si bol mohol \u0165a\u017eka\u0165 na dlaniach tis\u00edc strieborn\u00fdch, nevystrel by som ruku na kr\u00e1\u013eovho syna. Lebo sme po\u010duli ako kr\u00e1\u013e prikazoval tebe, Abisaimu a Etaimu: \"Zachovajte mi chlapca Absol\u00f3na!\"",
    "13": "Aj keby som bol konal proti svojmu \u017eivotu z\u00e1kerne, kr\u00e1\u013eovi nemo\u017eno ni\u010d zataji\u0165, a ty by si st\u00e1l stranou.\"",
    "14": "Joab odpovedal: \"Nie tak! Ja (ho) prebodnem pred tebou.\" Vtom vzal do ruky tri kopije a vrazil ich do Absol\u00f3novho srdca. A ke\u010f\u017ee bol e\u0161te na dube \u017eiv\u00fd,",
    "15": "pri\u0161li traja ml\u00e1denci, Joabovi zbrojno\u0161i, dobili Absol\u00f3na a usmrtili ho.",
    "16": "Potom Joab zatr\u00fabil na tr\u00fabu a \u013eud prestal prenasledova\u0165 Izraelitov, lebo Joab zadr\u017eal \u013eud.",
    "17": "Absol\u00f3na vzali, hodili ho v lese do ve\u013ekej jamy a nakopili na\u0148 ve\u013ek\u00fa h\u0155bu sk\u00e1l. Cel\u00fd Izrael v\u0161ak utekal, ka\u017ed\u00fd do svojho stanu.",
    "18": "Absol\u00f3n si e\u0161te za\u017eiva vzal a postavil pomn\u00edk v kr\u00e1\u013eovskom \u00fadol\u00ed, lebo si povedal: \"Nem\u00e1m syna, ktor\u00fd by udr\u017eal pamiatku m\u00f4jho mena.\" Preto nazval pomn\u00edk svoj\u00edm menom a volaj\u00fa ho podnes Absol\u00f3nov pomn\u00edk. -",
    "19": "Sadokov syn Achim\u00e1s povedal: \"Pobehnem a ozn\u00e1mim kr\u00e1\u013eovi, \u017ee ho P\u00e1n vys\u00fadil z ruky jeho nepriate\u013eov.\"",
    "20": "Ale Joab mu vravel: \"Dnes nebude\u0161 ty zvestovate\u013eom! Podaj spr\u00e1vu v in\u00fd de\u0148, ale dnes neoznamuj, lebo zomrel kr\u00e1\u013eov syn!\"",
    "21": "Potom Joab povedal Ku\u0161itovi: \"Cho\u010f, ozn\u00e1m kr\u00e1\u013eovi, \u010do si videl!\" Ku\u0161ita sa uklonil pred Joabom a odbehol.",
    "22": "Len\u017ee Sadokov syn Achim\u00e1s povedal e\u0161te raz Joabovi: \"Nech sa stane \u010doko\u013evek, pobe\u017e\u00edm aj ja za Ku\u0161itom.\" Ale Joab vravel: \"Pre\u010do chce\u0161 be\u017ea\u0165 ty, syn m\u00f4j? Ne\u010dak\u00e1 \u0165a odmena za zves\u0165.\"",
    "23": "(Odpovedal): \"Nech je akoko\u013evek, pobe\u017e\u00edm.\" I povedal mu: \"Be\u017e!\" Achim\u00e1s be\u017eal smerom k rovine a predbehol Ku\u0161itu.",
    "24": "D\u00e1vid sedel medzi dvoma br\u00e1nami. Pozorovate\u013e v\u0161ak vy\u0161iel na strechu nad br\u00e1nou, na m\u00far, a ke\u010f zdvihol o\u010di, videl, \u017ee be\u017e\u00ed osamel\u00fd mu\u017e.",
    "25": "Pozorovate\u013e zavolal a ozn\u00e1mil to kr\u00e1\u013eovi. Kr\u00e1\u013e povedal: \"Ke\u010f je s\u00e1m, m\u00e1 (dobr\u00fa) zves\u0165 v \u00fastach.\" Ten sa v\u0161ak ustavi\u010dne pribli\u017eoval.",
    "26": "Vtom pozorovate\u013e zazrel in\u00e9ho be\u017eca a pozorovate\u013e zavolal str\u00e1\u017ecovi br\u00e1ny: \"H\u013ea, osamel\u00fd be\u017eec!\" Kr\u00e1\u013e vravel: \"Je to blahozves\u0165.\"",
    "27": "Pozorovate\u013e povedal: \"Zd\u00e1 sa mi, \u017ee prv\u00fd be\u017e\u00ed, ako be\u017e\u00ed Sadokov syn Achim\u00e1s.\" A kr\u00e1\u013e odpovedal: \"Je to dobr\u00fd mu\u017e a prich\u00e1dza s dobr\u00fdm ch\u00fdrom.\"",
    "28": "Vtom Achim\u00e1s zavolal kr\u00e1\u013eovi: \"Bu\u010f pozdraven\u00fd!\" Vrhol sa pred kr\u00e1\u013eom tv\u00e1rou na zem a hovoril: \"Nech je zveleben\u00fd P\u00e1n, tvoj Boh, lebo vydal mu\u017eov, ktor\u00ed zdvihli ruku na m\u00f4jho kr\u00e1\u013eovsk\u00e9ho p\u00e1na.\"",
    "29": "Kr\u00e1\u013e sa sp\u00fdtal: \"Vod\u00ed sa mlad\u00edkovi Absol\u00f3novi dobre?\" Achim\u00e1s odpovedal: \"Videl som ve\u013ek\u00fd zhluk, ke\u010f kr\u00e1\u013eov sluha Joab poslal tvojho sluhu, ale nevedel som, \u010do sa deje.\"",
    "30": "Kr\u00e1\u013e povedal: \"Odst\u00fap a sta\u0148 si sem!\" Odst\u00fapil a ostal st\u00e1\u0165.",
    "31": "Vtom prich\u00e1dzal Ku\u0161ita. A Ku\u0161ita povedal: \"Blahozves\u0165 po\u010duje m\u00f4j kr\u00e1\u013eovsk\u00fd p\u00e1n: \u017de \u0165a dnes P\u00e1n vys\u00fadil z ruky v\u0161etk\u00fdch, ktor\u00ed sa postavili proti tebe.\"",
    "32": "Kr\u00e1\u013e sa op\u00fdtal Ku\u0161itu: \"Vod\u00ed sa mlad\u00edkovi Absol\u00f3novi dobre?\" Ku\u0161ita odpovedal: \"Nech pochodia ako ten mlad\u00edk v\u0161etci nepriatelia m\u00f4jho kr\u00e1\u013eovsk\u00e9ho p\u00e1na a v\u0161etci, \u010do zlo\u010dinne povstali proti tebe!\""
}