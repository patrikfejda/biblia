{
    "1": "A aby mi sl\u00fa\u017eili ako k\u0148azi, urob\u00ed\u0161 s nimi toto: Vezmi jedn\u00e9ho mlad\u00e9ho b\u00fdka, dva bezchybn\u00e9 barany,",
    "2": "nekvasen\u00e9 chleby, nekvasen\u00e9, na oleji zamiesen\u00e9 pag\u00e1\u010de ako i nekvasen\u00e9 a olejom potret\u00e9 obl\u00e1tky, ktor\u00e9 priprav\u00ed\u0161 z jemnej p\u0161eni\u010dnej m\u00faky,",
    "3": "vlo\u017e\u00ed\u0161 to do ko\u0161a a v ko\u0161i ich prinesie\u0161 - k tomu b\u00fd\u010dka a tie dva barany.",
    "4": "Potom privedie\u0161 \u00c1rona a jeho synov ku vchodu do stanu zjavenia a umyje\u0161 ich vodou.",
    "5": "Nato vezme\u0161 r\u00facho a oble\u010die\u0161 \u00c1rona do tuniky, pl\u00e1\u0161\u0165a, \u010do prisl\u00facha k ef\u00f3du, do ef\u00f3du a n\u00e1prsn\u00edka a op\u00e1\u0161e\u0161 ho ef\u00f3dovou stuhou",
    "6": "polo\u017e\u00ed\u0161 mu na hlavu mitru a na mitru mu pripevn\u00ed\u0161 posv\u00e4tn\u00fa stuhu.",
    "7": "Potom vezme\u0161 olej na sv\u00e4tenie a vyleje\u0161 mu ho na hlavu a poma\u017ee\u0161 ho.",
    "8": "Potom privedie\u0161 jeho synov, oble\u010die\u0161 im tuniky",
    "9": "a op\u00e1\u0161e\u0161 ich p\u00e1som - ako \u00c1rona tak i jeho synov - a polo\u017e\u00ed\u0161 im vysok\u00e9 \u010diapky. A takto sa ich k\u0148azstvo stane trval\u00fdm ustanoven\u00edm. Takto uvedie\u0161 \u00c1rona a jeho synov do ich \u00faradu.",
    "10": "Potom privedie\u0161 mlad\u00e9ho b\u00fdka pred stan zjavenia a \u00c1ron i jeho synovia polo\u017eia ruky na hlavu b\u00fd\u010dka.",
    "11": "Ty potom b\u00fd\u010dka zabije\u0161 pred P\u00e1nom pri vchode do stanu zjavenia,",
    "12": "vezme\u0161 z b\u00fd\u010dkovej krvi a \u0148ou palcom potrie\u0161 rohy olt\u00e1ra. V\u0161etku ostatn\u00fa krv vyleje\u0161 okolo spodku olt\u00e1ra.",
    "13": "Nato vezme\u0161 v\u0161etok loj, \u010do pokr\u00fdva vn\u00fatornosti, lojov\u00fa vrstvu spod pe\u010dene, obe obli\u010dky s lojom, \u010do je na nich, a prinesie\u0161 to sp\u00e1len\u00edm na olt\u00e1ri.",
    "14": "M\u00e4so b\u00fd\u010dka v\u0161ak, jeho ko\u017eu a trus sp\u00e1li\u0161 na ohni mimo t\u00e1bora. To je obeta za hriech.",
    "15": "Potom vezme\u0161 jedn\u00e9ho barana a \u00c1ron a jeho synovia polo\u017eia na baranovu hlavu ruky.",
    "16": "Nato barana zabije\u0161, naberie\u0161 z jeho krvi a porozlieva\u0161 ju okolo olt\u00e1ra.",
    "17": "Potom barana rozsek\u00e1\u0161 na kusy, umyje\u0161 jeho vn\u00fatornosti a nohy a polo\u017e\u00ed\u0161 ich k ostatn\u00fdm kusom a k hlave.",
    "18": "A takto prinesie\u0161 cel\u00e9ho barana ako z\u00e1pal na olt\u00e1ri. To je celostn\u00e1 \u017eertva pre P\u00e1na, pr\u00edjemn\u00e1 v\u00f4\u0148a, z\u00e1paln\u00e1 obeta pre P\u00e1na.",
    "19": "Potom vezme\u0161 druh\u00e9ho barana a \u00c1ron a jeho synovia zasa polo\u017eia ruky na baranovu hlavu.",
    "20": "Barana zabije\u0161, vezme\u0161 nie\u010do z jeho krvi a potrie\u0161 okraje prav\u00e9ho ucha \u00c1rona a jeho synov a palce ich pravej ruky a nohy; ostatn\u00fa krv porozlieva\u0161 okolo olt\u00e1ra.",
    "21": "Potom vezme\u0161 nie\u010do z krvi, \u010do bude na olt\u00e1ri, a z oleja na sv\u00e4tenie a pokrop\u00ed\u0161 \u00c1rona a jeho r\u00facho aj jeho synov a r\u00facho jeho synov a bude posv\u00e4ten\u00fd on aj jeho r\u00facho i jeho synovia a ich r\u00facha s n\u00edm.",
    "22": "Potom vyberie\u0161 z barana loj, a to chvost, loj, ktor\u00fdm s\u00fa pokryt\u00e9 vn\u00fatornosti, lojov\u00fa vrstvu spod pe\u010dene, obe obli\u010dky s ich lojom a prav\u00fa lopatku - lebo to je baran posv\u00e4tenia -,",
    "23": "napokon vezme\u0161 jeden bochn\u00edk chleba, jeden pag\u00e1\u010d zamiesen\u00fd na oleji a jednu obl\u00e1tku z ko\u0161a nekvasen\u00fdch chlebov, ktor\u00fd je pred P\u00e1nom,",
    "24": "a toto v\u0161etko vlo\u017e\u00ed\u0161 do r\u00fak \u00c1rona a jeho synov, aby to obetovali ako pod\u00e1vaciu obetu P\u00e1novi.",
    "25": "Potom im to z r\u00fak vezme\u0161 a sp\u00e1li\u0161 to ako celostn\u00fa \u017eertvu na olt\u00e1ri na pr\u00edjemn\u00fa v\u00f4\u0148u pred P\u00e1nom. To je z\u00e1paln\u00e1 obeta pre P\u00e1na.",
    "26": "Potom vezme\u0161 prsia barana, ktor\u00fdm bol posv\u00e4ten\u00fd \u00c1ron, a prinesie\u0161 to pred P\u00e1na ako pod\u00e1vaciu obetu - a to pripadne tebe za podiel.",
    "27": "Prsia pod\u00e1vacej obety a lopatku, \u010do bola oddelen\u00e1 z barana pri sv\u00e4ten\u00ed \u00c1rona a jeho synov ako pod\u00e1vacia a pozdvihovan\u00e1 obeta, vyhl\u00e1si\u0161 za posv\u00e4ten\u00e9!",
    "28": "To pripadne \u00c1ronovi a jeho synom ako trval\u00e1 n\u00e1le\u017eitos\u0165 zo strany Izraelitov, lebo to je obeta pozdvihovania a ako obeta pozdvihovania bude z pokojn\u00fdch obiet Izraelitov ako ich obeta pozdvihovania P\u00e1novi.",
    "29": "\u00c1ronovo posv\u00e4tn\u00e9 r\u00facho prejde po \u0148om na jeho synov, aby v \u0148om boli pomaz\u00e1van\u00ed a uv\u00e1dzan\u00ed do svojho \u00faradu.",
    "30": "Sedem dn\u00ed ho bude nosi\u0165 ten, ktor\u00fd z jeho synov nast\u00fapi ako ve\u013ek\u0148az na jeho miesto a ktor\u00fd bude vch\u00e1dza\u0165 do stanu zjavenia, aby konal slu\u017ebu vo sv\u00e4tyni.",
    "31": "Potom vezme\u0161 barana z posv\u00e4tenia (k\u0148azov) a jeho m\u00e4so uvar\u00ed\u0161 na posv\u00e4tnom mieste!",
    "32": "M\u00e4so barana a chlieb, \u010do je v ko\u0161i, bud\u00fa jes\u0165 \u00c1ron a jeho synovia pri vchode do stanu zjavenia.",
    "33": "Sm\u00fa jes\u0165 iba t\u00ed, za ktor\u00fdch bola prinesen\u00e1 zmierna obeta, ke\u010f boli uv\u00e1dzan\u00ed do \u00faradu a ke\u010f boli sv\u00e4ten\u00ed. In\u00fd z toho jes\u0165 nesmie, lebo je to sv\u00e4t\u00e9.",
    "34": "Ak by nie\u010do z m\u00e4sa posv\u00e4tenia alebo z chleba malo zosta\u0165 do r\u00e1na, sp\u00e1li\u0161, \u010do ostalo, na ohni. Nebude sa to jes\u0165, lebo je to sv\u00e4t\u00e9.",
    "35": "S \u00c1ronom a s jeho synmi urob\u00ed v\u0161etko, \u010do som ti prik\u00e1zal. Sedem dn\u00ed bude trva\u0165 (sl\u00e1vnos\u0165) sv\u00e4tenia (k\u0148azov)!",
    "36": "Ka\u017ed\u00fd de\u0148 obetuje\u0161 jedn\u00e9ho mlad\u00e9ho b\u00fdka ako zmiernu obetu za hriech! A olt\u00e1r o\u010dist\u00ed\u0161 t\u00fdm, \u017ee na \u0148om prinesie\u0161 zmiernu obetu a poma\u017ee\u0161 ho, aby si ho posv\u00e4til.",
    "37": "Sedem dn\u00ed bude\u0161 kona\u0165 zmierne obrady na olt\u00e1ri a posv\u00e4cova\u0165 ho; tak bude olt\u00e1r posv\u00e4ten\u00fd. Ka\u017ed\u00fd, kto sa dotkne olt\u00e1ra bude zasv\u00e4ten\u00fd.",
    "38": "A toto bude\u0161 obetova\u0165 na olt\u00e1ri: de\u0148 \u010do de\u0148 dva jednoro\u010dn\u00e9 bar\u00e1nky,",
    "39": "jedn\u00e9ho bar\u00e1nka bude\u0161 obetova\u0165 r\u00e1no a druh\u00e9ho v podve\u010der;",
    "40": "k tomu desatinu jemnej m\u00faky, zmie\u0161an\u00fa so \u0161tvrtinou hina oleja z roztl\u010den\u00fdch ol\u00edv, a na tekut\u00fa obetu \u0161tvrtinu hina v\u00edna na jedn\u00e9ho bar\u00e1nka.",
    "41": "Druh\u00e9ho bar\u00e1nka obetuj okolo ve\u010dera - pritom si bude\u0161 po\u010d\u00edna\u0165 ako pri ra\u0148aj\u0161ej obete jed\u00e1l a k nej prisl\u00fachaj\u00facej tekutej obete - na pr\u00edjemn\u00fa v\u00f4\u0148u, ako z\u00e1paln\u00fa obetu P\u00e1novi.",
    "42": "To bude va\u0161a pravideln\u00e1 celostn\u00e1 z\u00e1paln\u00e1 obeta pred P\u00e1nom z pokolenia na pokolenie, ktor\u00e1 sa bude prin\u00e1\u0161a\u0165 pred vchodom do stanu zjavenia, kde sa v\u00e1m budem zjavova\u0165, aby som tam s tebou hovoril.",
    "43": "Tam sa budem zjavova\u0165 Izraelov\u00fdm synom a miesto sa posv\u00e4t\u00ed mojou sl\u00e1vou.",
    "44": "Stan zjavenia a olt\u00e1r posv\u00e4t\u00edm ja. Aj \u00c1rona a jeho synov ja posv\u00e4t\u00edm, aby mi sl\u00fa\u017eili ako k\u0148azi.",
    "45": "Budem b\u00fdva\u0165 uprostred Izraelitov a budem ich Bohom.",
    "46": "A spoznaj\u00fa, \u017ee ja, P\u00e1n, som ich Boh, ktor\u00fd ich vyviedol z egyptskej krajiny, aby som b\u00fdval uprostred nich - ja, P\u00e1n, ich Boh."
}