{
    "1": "Vtedy Iz\u00e1k zavolal Jakuba, po\u017eehnal ho a prik\u00e1zal mu:",
    "2": "\"Nesmie\u0161 si vzia\u0165 \u017eenu z kana\u00e1nskych dc\u00e9r! Vyber sa a cho\u010f do s\u00fdrskej Mezopot\u00e1mie, do domu otca svojej matky Batuela a odtia\u013e si vezmi \u017eenu z domu Labana, ktor\u00fd je bratom tvojej matky.",
    "3": "A v\u0161emoh\u00faci Boh nech \u0165a po\u017eehn\u00e1va, nech \u0165a urob\u00ed plodn\u00fdm a nech \u0165a rozmno\u017e\u00ed tak, aby si sa stal mno\u017estvom n\u00e1rodov!",
    "4": "Nech ti d\u00e1 Abrah\u00e1movo po\u017eehnanie, tebe i tvojmu potomstvu s tebou, aby si dostal do vlastn\u00edctva krajinu svojho putovania, ktor\u00fa dal Boh Abrah\u00e1movi.\"",
    "5": "Potom Iz\u00e1k Jakuba prepustil a on sa vybral do s\u00fdrskej Mezopot\u00e1mie k Labanovi, synovi Aramej\u010dana Batuela, bratovi Rebeky, Jakubovej a Ezauovej matky.",
    "6": "Ezau teda videl, \u017ee Iz\u00e1k po\u017eehnal Jakuba a \u017ee ho poslal do s\u00fdrskej Mezopot\u00e1mie aby si odtia\u013e doviedol \u017eenu, ke\u010f ho po\u017eehnal a prik\u00e1zal mu: \"Nesmie\u0161 si vzia\u0165 \u017eenu z kana\u00e1nskych dc\u00e9r!\"",
    "7": "a \u017ee Jakub posl\u00fachol svojho otca a svoju matku a odi\u0161iel do s\u00fdrskej Mezopot\u00e1mie.",
    "8": "Ke\u010f Ezau videl, \u017ee kana\u00e1nske dc\u00e9ry sa nep\u00e1\u010dili jeho otcovi Iz\u00e1kovi,",
    "9": "\u0161iel Ezau k Izmaelovi a vzal si ku svojim \u017een\u00e1m ako man\u017eelku Mahelet, dc\u00e9ru Abrah\u00e1movho syna Izmaela, Nabajotovu sestru.",
    "10": "Jakub sa teda vybral z Bersabe a putoval do Haranu.",
    "11": "Ke\u010f do\u0161iel na (ist\u00e9) miesto, zostal tam na noc, lebo slnko u\u017e zapadlo. Zobral jeden z kame\u0148ov toho miesta, polo\u017eil si ho pod hlavu a spal na tom mieste.",
    "12": "I sn\u00edvalo sa mu, \u017ee vid\u00ed rebr\u00edk opret\u00fd o zem a jeho vrchn\u00fd koniec siahal a\u017e do neba a Bo\u017e\u00ed anjeli vystupovali a zostupovali po \u0148om.",
    "13": "A h\u013ea, nad n\u00edm st\u00e1l P\u00e1n a hovoril: \"Ja som P\u00e1n, Boh tvojho otca Abrah\u00e1ma a Iz\u00e1ka. Zem, na ktorej odpo\u010d\u00edva\u0161, d\u00e1m tebe a tvojmu potomstvu.",
    "14": "A potomstva tvojho bude ako prachu zeme a ty sa roz\u0161\u00edri\u0161 na z\u00e1pad i na v\u00fdchod, na sever i na juh; v tebe a v tvojich potomkoch bud\u00fa po\u017eehnan\u00e9 v\u0161etky pokolenia zeme.",
    "15": "H\u013ea, ja som s tebou a budem \u0165a str\u00e1\u017ei\u0165 v\u0161ade, kde p\u00f4jde\u0161, a privediem \u0165a sp\u00e4\u0165 do tejto krajiny, lebo ja \u0165a neopust\u00edm, k\u00fdm nespln\u00edm \u010do som ti pris\u013e\u00fabil.\"",
    "16": "Vtedy sa Jakub prebudil zo sp\u00e1nku a povedal: \"Ozaj, P\u00e1n je na tomto mieste a ja som o tom nevedel!\"",
    "17": "I nadi\u0161iel ho strach a povedal: \"Ak\u00e9 hrozn\u00e9 je toto miesto! Tu je naozaj dom Bo\u017e\u00ed a tu je br\u00e1na do neba!\"",
    "18": "Ke\u010f Jakub r\u00e1no vstal, kame\u0148, ktor\u00fd mal polo\u017een\u00fd pod hlavou, postavil za pomn\u00edk a jeho vrch polial olejom.",
    "19": "A nazval toto miesto menom Betel. Predt\u00fdm sa v\u0161ak toto miesto volalo Luza.",
    "20": "A Jakub urobil s\u013eub: \"Ak je Boh so mnou, ak ma ochr\u00e1ni na tejto ceste, ktorou teraz idem, ak mi d\u00e1 chlieb na \u017eivobytie a \u0161aty na oble\u010denie",
    "21": "a ak sa \u0161\u0165astne vr\u00e1tim do domu svojho otca, tak Jahve bude moj\u00edm Bohom",
    "22": "a tento kame\u0148, ktor\u00fd som postavil ako pomn\u00edk, bude Bo\u017e\u00edm domom. A zo v\u0161etk\u00e9ho, \u010do mi d\u00e1\u0161, odovzd\u00e1m ti desiatky.\""
}