{
    "1": "Potom zomrel kr\u00e1\u013e Amon\u010danov a namiesto neho sa stal kr\u00e1\u013eom jeho syn Hanon.",
    "2": "D\u00e1vid si povedal: \"Preuk\u00e1\u017eem Nachasovmu synovi Hanonovi milosrdenstvo, ako jeho otec preuk\u00e1zal milosrdenstvo mne.\" Preto mu D\u00e1vid prostredn\u00edctvom svojich sluhov dal vyslovi\u0165 s\u00fastras\u0165 v \u017eiali za otcom. D\u00e1vidovi sluhovia pri\u0161li do krajiny Amon\u010danov,",
    "3": "ale amonsk\u00e9 knie\u017eat\u00e1 vraveli svojmu p\u00e1novi Hanonovi: \"Nazd\u00e1va\u0161 sa, \u017ee si D\u00e1vid chce ucti\u0165 tvojho otca ke\u010f ti poslal te\u0161ite\u013eov? A neposlal D\u00e1vid svojich sluhov k tebe, aby presk\u00famal, prezvedel a rozvr\u00e1til mesto?\"",
    "4": "Nato Hanon chytil D\u00e1vidov\u00fdch sluhov, oholil im pol brady, \u0161aty im do polovice a\u017e po rozkrok odstrihol a poslal ich pre\u010d.",
    "5": "Ke\u010f to ozn\u00e1mili D\u00e1vidovi, poslal im naproti, lebo mu\u017eovia boli ve\u013emi potupen\u00ed. Kr\u00e1\u013e im odk\u00e1zal: \"Osta\u0148te v Jerichu, k\u00fdm v\u00e1m nenarast\u00fa brady, potom sa vr\u00e1tite!\"",
    "6": "Ke\u010f Amon\u010dania videli \u017ee sa D\u00e1vidovi zo\u0161klivili, poslami dali Amon\u010dania naja\u0165 Aramej\u010danov z Bet-Rohobu a Aramej\u010danov zo Soby, dvadsa\u0165tis\u00edc pe\u0161iakov, a od kr\u00e1\u013ea Ma\u00e1chy (tis\u00edc mu\u017eov) a chlapov z Tobu, dvan\u00e1s\u0165tis\u00edc mu\u017eov.",
    "7": "Ke\u010f sa to D\u00e1vid dopo\u010dul, poslal Joaba a cel\u00e9 vojsko bojovn\u00edkov.",
    "8": "Vtedy Amon\u010dania vyrazili a usporiadali sa do boja pred br\u00e1nou. Aramej\u010dania zo Soby a z Rohobu a mu\u017eovia z Tobu a Ma\u00e1chy boli osobitne na poli.",
    "9": "Ke\u010f Joab videl, \u017ee boj je obr\u00e1ten\u00fd proti nemu aj spredu, aj odzadu, vybral si z Izraelitov najvyberanej\u0161\u00edch a postavil ich proti Aramej\u010danom.",
    "10": "Ostatok mu\u017estva odovzdal do r\u00fak svojho brata Abisa a a postavil ho proti Amon\u010danom.",
    "11": "A povedal: \"Ak bud\u00fa Aramej\u010dania mocnej\u0161\u00ed ako ja, pr\u00edde\u0161 mi na pomoc; a ak bud\u00fa Amon\u010dania mocnej\u0161\u00ed ako ty, pr\u00eddem na pomoc ja tebe.",
    "12": "Bu\u010f udatn\u00fd! Ve\u010f bojujeme za svoj \u013eud a za mest\u00e1 svojho Boha! P\u00e1n v\u0161ak urob\u00ed, \u010do sa jemu p\u00e1\u010di.\"",
    "13": "Ke\u010f sa Joab a mu\u017estvo, ktor\u00e9 bolo s n\u00edm, pustilo do boja proti Aramej\u010danom, oni pred n\u00edm utiekli.",
    "14": "Amon\u010dania videli, \u017ee Aramej\u010dania utiekli, preto u\u0161li pred Abisajom a vtiahli do mesta. Nato Joab upustil od Amon\u010danov a \u0161iel do Jeruzalema.",
    "15": "Ke\u010f Aramej\u010dania videli, \u017ee ich Izraeliti porazili, zhroma\u017edili sa",
    "16": "a Adadezer poslami nariadil n\u00e1stup Aramej\u010danov, ktor\u00ed boli za riekou. T\u00ed pri\u0161li do Helamu na \u010dele s velite\u013eom Adadezerovho vojska Sobachom.",
    "17": "Ke\u010f to ozn\u00e1mili D\u00e1vidovi, zhroma\u017edil cel\u00fd Izrael, pre\u0161iel cez Jord\u00e1n a pri\u0161iel do Helamu. Nato sa Aramej\u010dania postavili proti D\u00e1vidovi a bojovali s n\u00edm.",
    "18": "A Aramej\u010dania utiekli pred Izraelitmi. D\u00e1vid zni\u010dil Aramej\u010danom sedemsto vozov a \u0161tyridsa\u0165tis\u00edc jazdcov a zrazil aj velite\u013ea vojska Sobacha, tak\u017ee na mieste zomrel.",
    "19": "V\u0161etci Adadezerovi poddan\u00ed kr\u00e1li videli, \u017ee ich Izraeliti porazili, preto uzavreli s Izraelitmi mier a boli im poddan\u00ed. A Aramej\u010dania sa u\u017e b\u00e1li \u00eds\u0165 Amon\u010danom na pomoc."
}