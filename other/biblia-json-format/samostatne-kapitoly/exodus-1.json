{
    "1": "Toto s\u00fa men\u00e1 Izraelov\u00fdch synov, ktor\u00ed pri\u0161li do Egypta s Jakubom. Ka\u017ed\u00fd pri\u0161iel so svojou rodinou:",
    "2": "Ruben, Simeon, L\u00e9vi a J\u00fada,",
    "3": "Isachar, Zabulon a Benjam\u00edn,",
    "4": "Dan a Neftali, Gad a Aser.",
    "5": "V\u0161etk\u00fdch du\u0161\u00ed, vlastn\u00fdch Jakubov\u00fdch potomkov bolo sedemdesiat du\u0161\u00ed. Jozef bol u\u017e v Egypte.",
    "6": "Ke\u010f Jozef zomrel i jeho bratia a cel\u00e9 to pokolenie,",
    "7": "Izraeliti sa ve\u013emi rozmno\u017eili a rozr\u00e1stli a boli tak\u00ed mocn\u00ed, \u017ee krajina bola nimi preplnen\u00e1.",
    "8": "Ke\u010f potom v Egypte nast\u00fapil nov\u00fd kr\u00e1\u013e ktor\u00fd Jozefa nepoznal,",
    "9": "povedal svojmu \u013eudu: \"H\u013ea, izraelsk\u00fd \u013eud je mocnej\u0161\u00ed a po\u010detnej\u0161\u00ed ako my.",
    "10": "Podniknime nie\u010do a \u0161ikovne zabr\u00e1\u0148me, aby sa \u010falej nerozmno\u017eoval a - keby nastala vojna - aby sa azda nepripojil k na\u0161im nepriate\u013eom, nebojoval proti n\u00e1m a potom z krajiny neodi\u0161iel.\"",
    "11": "I ustanovili nad n\u00edm pracovn\u00fdch dozorcov, aby ho utl\u00e1\u010dali \u0165a\u017ek\u00fdmi robotami: staval toti\u017e fara\u00f3novi z\u00e1sobovacie mest\u00e1 Pitom a Rameses.",
    "12": "Ale \u010d\u00edm viac ho utl\u00e1\u010dali, t\u00fdm v\u00e4\u010d\u0161mi sa rozmno\u017eoval a rozrastal, tak\u017ee sa Izraelitov priam desili.",
    "13": "Preto Egyp\u0165ania ne\u013eudsky hnali Izraelitov do pr\u00e1ce",
    "14": "a ich \u017eivot robili neznesite\u013en\u00fdm \u0165a\u017ekou robotou s hlinou a tehlami a rozli\u010dn\u00fdmi po\u013en\u00fdmi pr\u00e1cami - v\u0161etk\u00fdmi robotami, do ktor\u00fdch ich n\u00e1silne n\u00fatili.",
    "15": "A egyptsk\u00fd kr\u00e1\u013e rozk\u00e1zal hebrejsk\u00fdm babiciam, z ktor\u00fdch jedna sa volala Sefora a druh\u00e1 Fua:",
    "16": "\"Ke\u010f pom\u00e1hate Hebrejke pri p\u00f4rode, d\u00e1vajte pozor na pohlavie! Ak je to chlapec, zabite ho, ak diev\u010da, nech ostane na\u017eive!\"",
    "17": "Ale babice sa b\u00e1li Boha a nerobili, ako im rozk\u00e1zal egyptsk\u00fd kr\u00e1\u013e; nech\u00e1vali chlapcov na\u017eive.",
    "18": "Tu si dal egyptsk\u00fd kr\u00e1\u013e babice zavola\u0165 a povedal im: \"\u010co to rob\u00edte, \u017ee nech\u00e1vate chlapcov na\u017eive?!\"",
    "19": "Babice v\u0161ak odpovedali fara\u00f3novi: \"Hebrejky nie s\u00fa ako egyptsk\u00e9 \u017eeny, to s\u00fa zvierat\u00e1! K\u00fdm k nim d\u00f4jde babica, ony porodia.\"",
    "20": "Boh babiciam preukazoval dobrodenia a \u013eud vzrastal a silnel.",
    "21": "A ke\u010f\u017ee sa babice b\u00e1li Boha, on ich obdaril po\u010detn\u00fdm potomstvom.",
    "22": "Preto fara\u00f3n rozk\u00e1zal v\u0161etk\u00e9mu svojmu \u013eudu: \"Ka\u017ed\u00e9ho chlapca, \u010do sa narod\u00ed Hebrejom, ho\u010fte do N\u00edlu, ka\u017ed\u00e9 diev\u010da nechajte \u017ei\u0165!\""
}