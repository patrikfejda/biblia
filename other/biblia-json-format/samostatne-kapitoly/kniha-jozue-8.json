{
    "1": "Potom P\u00e1n povedal Jozuemu: \"Neboj sa a ne\u013eakaj sa! Vezmi so sebou v\u0161etok bojaschopn\u00fd \u013eud, vsta\u0148 a vytiahni proti Haiu! H\u013ea, do tvojich r\u00fak som dal haisk\u00e9ho kr\u00e1\u013ea, jeho \u013eud, mesto i \u00fazemie.",
    "2": "Haiu a jeho kr\u00e1\u013eovi urob\u00ed\u0161 tak, ako si urobil Jerichu a jeho kr\u00e1\u013eovi! Ale koris\u0165 a ro\u017en\u00fd dobytok si m\u00f4\u017eete vzia\u0165. Za mestom postav z\u00e1lohu na jeho z\u00e1padnej strane!\"",
    "3": "Jozue a v\u0161etok bojaschopn\u00fd \u013eud vstal, aby vytiahol proti Haiu. Jozue vybral tridsa\u0165tis\u00edc mu\u017eov, udatn\u00fdch \u013eud\u00ed, a vyslal ich za noci.",
    "4": "A dal im tento rozkaz: \"Postavte sa do z\u00e1lohy za mestom, na z\u00e1padnej strane mesta! Neodch\u00e1dzajte \u010faleko od mesta! V\u0161etci zosta\u0148te v pohotovosti!",
    "5": "Ja v\u0161ak so v\u0161etk\u00fdm \u013eudom, ktor\u00fd je so mnou, vytiahnem proti mestu. Ale ke\u010f vyrazia proti n\u00e1m ako prv\u00fd raz, d\u00e1me sa na \u00fatek pred nimi.",
    "6": "Oni bud\u00fa st\u00e1le be\u017ea\u0165 za nami, a\u017e ich odre\u017eeme od mesta. Iste si povedia: \"Utekaj\u00fa pred nami ako prv\u00fd raz!\" My v\u0161ak budeme st\u00e1le ustupova\u0165 pred nimi.",
    "7": "Vtedy vyrazte zo z\u00e1lohy a zmocnite sa mesta! Lebo P\u00e1n, v\u00e1\u0161 Boh, ho d\u00e1 do va\u0161ich r\u00fak.",
    "8": "A ke\u010f u\u017e mesto obsad\u00edte, zap\u00e1\u013ete ho! Dr\u017ete sa P\u00e1nov\u00fdch slov! Toto je m\u00f4j rozkaz pre v\u00e1s!\" -",
    "9": "Ke\u010f ich prepustil, odobrali sa do z\u00e1lohy. T\u00e1borili medzi Betelom a Haiom, z\u00e1padne od Haia. Tej noci zostal Jozue medzi \u013eudom.",
    "10": "R\u00e1no Jozue vstal a vykonal prehliadku \u013eudu. Potom spolu so star\u0161\u00edmi Izraela tiahol na \u010dele \u013eudu proti Haiu.",
    "11": "Vystupoval v\u0161etok bojaschopn\u00fd \u013eud, ktor\u00fd bol s n\u00edm, pribli\u017eoval sa, a\u017e do\u0161iel pred mesto. Ut\u00e1borili sa severne od Haia, tak\u017ee medzi nimi a Haiom bolo \u00fadolie.",
    "12": "Najprv vybral asi p\u00e4\u0165tis\u00edc mu\u017eov a postavil ich do z\u00e1lohy medzi Betelom a Haiom, z\u00e1padne od mesta.",
    "13": "Potom rozostavil \u013eud, toti\u017e v\u0161etko vojsko. St\u00e1li severne od mesta, ale kr\u00eddlo siahalo a\u017e na z\u00e1pad od mesta. Tejto noci Jozue zi\u0161iel do \u00fadolia. -",
    "14": "Len \u010do to spozoroval haisk\u00fd kr\u00e1\u013e, on, mu\u017eovia mesta a v\u0161etok \u013eud najv\u00e4\u010d\u0161ou r\u00fdchlos\u0165ou vyrazili do boja a be\u017eali naproti Izraelom na miesto oproti p\u00fa\u0161ti. Nevedel toti\u017e, \u017ee mu postavili z\u00e1lohu na druhej strane mesta.",
    "15": "Jozue a v\u0161etci Izraeliti predstierali, akoby ich boli porazili a utekali smerom na p\u00fa\u0161\u0165.",
    "16": "Bol zvolan\u00fd v\u0161etok \u013eud, ktor\u00fd bol v meste, aby ich prenasledoval. A k\u00fdm takto prenasledovali Jozueho, vz\u010fa\u013eovali sa od mesta.",
    "17": "V Hai a v Beteli nezostal ani jeden mu\u017e, ktor\u00fd by nebol vytiahol proti Izraelovi. Nechali mesto otvoren\u00e9 a prenasledovali Izraelitov.",
    "18": "Tu povedal P\u00e1n Jozuemu: \"Zdvihni o\u0161tep, ktor\u00fd m\u00e1\u0161 v ruke, proti Haiu, lebo ho chcem da\u0165 do tvojej moci!\" A Jozue zdvihol o\u0161tep, ktor\u00fd mal v ruke, proti Haiu.",
    "19": "Sotva\u017ee zdvihol ruku, z\u00e1loha okam\u017eite vyrazila zo svojho stanovi\u0161\u0165a a dala sa do behu. Vnikla do mesta, zaujala ho a hne\u010f ho aj podp\u00e1lila.",
    "20": "Ke\u010f sa haisk\u00ed mu\u017eovia obr\u00e1tili, zbadali, \u017ee z mesta vystupuje k nebu dym a nemali u\u017e mo\u017enosti unikn\u00fa\u0165 ani sem, ani tam, lebo \u013eud, ktor\u00fd utekal na p\u00fa\u0161\u0165, obr\u00e1til sa proti svojim prenasledovate\u013eom.",
    "21": "Ke\u010f Jozue a v\u0161etci Izraeliti videli, \u017ee z\u00e1loha zaujala ich mesto a \u017ee z mesta vystupuje dym, obr\u00e1tili sa a bili haisk\u00e9 mu\u017estvo.",
    "22": "Tamt\u00ed im vy\u0161li z mesta naproti. A tak sa dostali medzi Izraelitov; jedni i\u0161li na nich z jednej, druh\u00ed z druhej strany. A tak ich bili, \u017ee z nich nezostal ani jeden, \u010do by sa zachr\u00e1nil \u00fatekom.",
    "23": "Ale haisk\u00e9ho kr\u00e1\u013ea chytili \u017eiv\u00e9ho a priviedli ho k Jozuemu. -",
    "24": "Ke\u010f Izraeliti pobili na otvorenom poli, na p\u00fa\u0161ti - kde boli prenasledovan\u00ed -, v\u0161etk\u00fdch haisk\u00fdch obyvate\u013eov a padli v\u0161etci a\u017e do posledn\u00e9ho mu\u017ea pod me\u010dom, potom sa obr\u00e1tili proti Haiu a vyhubili ho me\u010dom.",
    "25": "V\u0161etk\u00fdch padl\u00fdch v ten de\u0148, mu\u017eov i \u017eien, sa po\u010d\u00edta na dvan\u00e1s\u0165tis\u00edc, v\u0161etko haisk\u00ed obyvatelia.",
    "26": "Jozue nestiahol ruku, ktor\u00fa zdvihol s o\u0161tepom, k\u00fdm nevykonal kliatbu nad v\u0161etk\u00fdmi haisk\u00fdmi obyvate\u013emi.",
    "27": "Pod\u013ea P\u00e1novho rozkazu, ktor\u00fd dal Jozuemu, prisvojili si Izraeliti len ro\u017en\u00fd dobytok a koris\u0165 tohoto mesta.",
    "28": "Potom Jozue Hai vyp\u00e1lil a urobil z neho trval\u00e9 zborenisko, pustatinu a\u017e podnes.",
    "29": "Haisk\u00e9ho kr\u00e1\u013ea obesili a nechali visie\u0165 na strome a\u017e do ve\u010dera. Po z\u00e1pade slnka Jozue rozk\u00e1zal s\u0148a\u0165 jeho m\u0155tvolu zo stromu. Potom ju hodili bl\u00edzko mestskej br\u00e1ny a nah\u00e1dzali na \u0148u ve\u013ek\u00fa hromadu kamenia, ktor\u00e1 jestvuje a\u017e dodnes.",
    "30": "Vtedy Jozue postavil P\u00e1novi, Izraelovmu Bohu, olt\u00e1r na vrchu Hebal,",
    "31": "ako prik\u00e1zal Izraelov\u00fdm synom P\u00e1nov slu\u017eobn\u00edk Moj\u017ei\u0161 a ako je nap\u00edsan\u00e9 v knihe Moj\u017ei\u0161ovho z\u00e1kona, toti\u017e olt\u00e1r z nekresan\u00fdch kame\u0148ov, ktor\u00fdch sa nedotklo \u017eelezo. A na \u0148om obetovali P\u00e1novi celostn\u00e9 \u017eertvy a prin\u00e1\u0161ali pokojn\u00e9 obety.",
    "32": "Potom tam na kamene nap\u00edsal odpis Moj\u017ei\u0161ovho z\u00e1kona, ktor\u00fd on nap\u00edsal pred Izraelov\u00fdmi synmi.",
    "33": "V\u0161etok Izrael a jeho star\u0161\u00ed, n\u00e1\u010deln\u00edci a sudcovia - cudzinci tak ako dom\u00e1ci - st\u00e1li po oboch stran\u00e1ch archy oproti k\u0148azom levitom, ktor\u00ed niesli archu P\u00e1novej zmluvy, polovica z nich od vrchu Garizim a druh\u00e1 polovica od vrchu Hebal - ako prik\u00e1zal P\u00e1nov slu\u017eobn\u00edk Moj\u017ei\u0161, aby bol izraelsk\u00fd &#318;ud na po&#269;iatku po\u017eehnan\u00fd.",
    "34": "Potom \u010d\u00edtal v\u0161etky slov\u00e1 Z\u00e1kona - ako po\u017eehnanie, tak i zlore\u010denie -, v\u0161etko tak, ako je nap\u00edsan\u00e9 v knihe Z\u00e1kona.",
    "35": "Nebolo jedin\u00e9ho slova zo v\u0161etk\u00e9ho, \u010do rozk\u00e1zal Moj\u017ei\u0161, ktor\u00e9 by Jozue nebol pre\u010d\u00edtal pred cel\u00fdm izraelsk\u00fdm zhroma\u017eden\u00edm, i pred \u017eenami, de\u0165mi a cudzincami, ktor\u00ed tiahli s nimi."
}