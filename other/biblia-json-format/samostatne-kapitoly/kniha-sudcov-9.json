{
    "1": "Jerob\u00e1lov syn Abimelech sa vybral do Sichemu k bratom svojej matky a vravel im aj cel\u00e9mu pr\u00edbuzenstvu rodiny svojej matky:",
    "2": "\"Hovorte verejne v\u0161etk\u00fdm sichemsk\u00fdm ob\u010danom: \u010co je v\u00e1m lep\u0161ie, aby panovalo nad vami sedemdesiat mu\u017eov, v\u0161etci Jerob\u00e1lovi synovia, alebo aby panoval nad vami len jeden mu\u017e? Pam\u00e4tajte tie\u017e, \u017ee ja som va\u0161a kos\u0165 a va\u0161e m\u00e4so!\"",
    "3": "A bratia jeho matky verejne hovorili o \u0148om v\u0161etky tieto slov\u00e1 v\u0161etk\u00fdm sichemsk\u00fdm ob\u010danom a ich srdce sa naklonilo k Abimelechovi. Potom si povr\u00e1vali: \"On je n\u00e1\u0161 brat.\"",
    "4": "dali mu z chr\u00e1mu B\u00e1l-berita sedemdesiat \u0161eklov striebra. Abimelech si za ne najal pova\u013ea\u010dsk\u00fdch a bezo\u010div\u00fdch mu\u017eov, ktor\u00ed sa stali jeho dru\u017einou.",
    "5": "Potom i\u0161iel do domu svojho otca do Efry a pobil svojich bratov, Jerob\u00e1lov\u00fdch synov, sedemdesiat mu\u017eov na jednom kameni. Zostal iba najmlad\u0161\u00ed Jerob\u00e1lov syn Joatam, lebo sa skryl.",
    "6": "Nato sa zhroma\u017edili v\u0161etci sichemsk\u00ed ob\u010dania a v\u0161etci obyvatelia Mela, i\u0161li a ustanovili Abimelecha za kr\u00e1\u013ea pri pam\u00e4tnom dube, ktor\u00fd st\u00e1l v Sicheme. -",
    "7": "Ke\u010f to ozn\u00e1mili Joatamovi, \u0161iel, postavil sa na kon\u010diari vrchu Garizim a zv\u00fd\u0161en\u00fdm hlasom im volal: \"Po\u010dujte ma, Sichem\u010dania, aby aj v\u00e1s po\u010dul Boh.",
    "8": "I\u0161li raz stromy pomaza\u0165 si kr\u00e1\u013ea. I povedali olive: \"Kra\u013euj nad nami!\"",
    "9": "Ale oliva im odvetila: \"M\u00f4\u017eem ja zanecha\u0165 svoju tu\u010dnos\u0165, ktor\u00fa zvelebuj\u00fa bohovia i \u013eudia, a \u00eds\u0165 sa povy\u0161ova\u0165 nad stromami?\"",
    "10": "Potom povedali stromy figovn\u00edku: \"No\u017ee po\u010f ty a kra\u013euj nad nami!\"",
    "11": "Ale figovn\u00edk im odpovedal: \"M\u00f4\u017eem ja zanecha\u0165 svoju sladkos\u0165 a tie svoje skvostn\u00e9 plody a \u00eds\u0165 sa povy\u0161ova\u0165 nad stromami?\"",
    "12": "Povedali teda stromy vini\u010du: \"Po\u010f ty a kra\u013euj nad nami!\"",
    "13": "Vini\u010d im v\u0161ak odvetil takisto: \"M\u00f4\u017eem ja zanecha\u0165 svoj mu\u0161t, ktor\u00fd obvese\u013euje bohov i \u013eud\u00ed, a \u00eds\u0165 a povy\u0161ova\u0165 sa nad stromami?\"",
    "14": "Povedali v\u0161etky stromy bodliaku: \"Po\u010f ty a kra\u013euj nad nami!\"",
    "15": "Bodliak odpovedal stromom: \"Ak ma vskutku poma\u017eete, aby som bol va\u0161\u00edm kr\u00e1\u013eom, po\u010fte, schovajte sa v mojej t\u00f4ni! Ak nie, vy\u0161\u013eahne ohe\u0148 z bodliaka a str\u00e1vi libanonsk\u00e9 c\u00e9dre.\"",
    "16": "Teraz teda, ak ste opravdivo a \u010destne konali ke\u010f ste ustanovovali Abimelecha za kr\u00e1\u013ea, ak ste dobre urobili s Jerob\u00e1lom a jeho domom, ak ste sa k nemu zachovali pod\u013ea jeho z\u00e1sluh -",
    "17": "vy, za ktor\u00fdch bojoval m\u00f4j otec, ba a\u017e svoj \u017eivot nasadil, a ktor\u00fdch vyslobodil z ruky Madi\u00e1n\u010danov -",
    "18": "vy v\u0161ak ste sa dnes vzb\u00farili proti domu m\u00f4jho otca a pozab\u00edjali ste jeho synov, sedemdesiat mu\u017eov na jednom kameni, a ustanovili ste Abimelecha, syna jeho sl\u00fa\u017eky, za kr\u00e1\u013ea nad sichemsk\u00fdmi ob\u010danmi, preto\u017ee je v\u00e1\u0161 brat -,",
    "19": "ak ste teda opravdivo a \u010destne urobili s Jerob\u00e1lom a jeho domom v dne\u0161n\u00fd de\u0148, radujte sa z Abimelecha a on nech sa zas raduje z v\u00e1s!",
    "20": "Ale ak nie, nech vy\u0161\u013eahne ohe\u0148 z Abimelecha a str\u00e1vi sichemsk\u00fdch ob\u010danov i Melo! A nech vy\u0161\u013eahne ohe\u0148 zo sichemsk\u00fdch ob\u010danov a z Mela a nech str\u00e1vi Abimelecha!\"",
    "21": "Potom Joatam utiekol a utiahol sa do bezpe\u010dia. Odi\u0161iel do Bery a tam zostal (zo strachu) pred svoj\u00edm bratom Abimelechom. -",
    "22": "Abimelech panoval nad Izraelom tri roky.",
    "23": "Potom Boh poslal zl\u00e9ho ducha (nezhody) medzi Abimelecha a sichemsk\u00fdch ob\u010danov - tak\u017ee sichemsk\u00ed ob\u010dania zostali nevern\u00ed Abimelechovi -,",
    "24": "aby tak zlo\u010din na sedemdesiatich Jerob\u00e1lov\u00fdch synoch pre\u0161iel a ich krv za\u013eahla na ich brata Abimelecha, ktor\u00fd ich zavra\u017edil, a tie\u017e na sichemsk\u00fdch ob\u010danov, ktor\u00ed ho povzbudzovali, aby zabil svojich bratov.",
    "25": "Sichemsk\u00ed ob\u010dania potom postavili proti nemu z\u00e1lohy na vrcholoch h\u00f4r a olupovali ka\u017ed\u00e9ho, kto k nim prich\u00e1dzal po ceste. Toto ozn\u00e1mili Abimelechovi. -",
    "26": "Tu pri\u0161iel Obedov syn G\u00e1l aj so svojimi bratmi a vo\u0161li do Sichemu. A sichemsk\u00ed ob\u010dania im prejavili d\u00f4veru.",
    "27": "Vybrali sa do po\u013ea, oberali a lisovali hrozno a potom usporiadali sl\u00e1vnos\u0165. Pritom vo\u0161li do chr\u00e1mu svojho boha, kde jedli a pili a prekl\u00ednali Abimelecha.",
    "28": "Tu zvolal Obedov syn G\u00e1l: \"Kto je Abimelech a kto je sichem\u010dan, aby sme mu my sl\u00fa\u017eili? A nemal by Jerob\u00e1lov syn a jeho spr\u00e1vca Zebul sl\u00fa\u017ei\u0165 mu\u017eom Sichemovho otca Emora?! Pre\u010do by sme mali sl\u00fa\u017ei\u0165 my jemu?!",
    "29": "Keby mi niekto dal tento \u013eud do ruky, odstr\u00e1nil by som Abimelecha!\" A vyzval Abimelecha: \"Zosilni svoje vojsko a vytiahni!\"",
    "30": "Ke\u010f sa velite\u013e mesta Zebul dopo\u010dul o re\u010diach Obedovho syna G\u00e1la, vzplanul hnevom.",
    "31": "\u013dstivo vyslal poslov k Abimelechovi a odk\u00e1zal mu: \"Obedov syn G\u00e1l a jeho bratia do\u0161li do Sichemu a teraz poburuj\u00fa mesto proti tebe.",
    "32": "Vyber sa teda v noci aj so svojimi \u013eu\u010fmi a postav sa do z\u00e1lohy v poli!",
    "33": "A zr\u00e1na, len \u010do vyjde slnko, vsta\u0148 a udri na mesto! On vytiahne so svojimi \u013eu\u010fmi proti tebe. Potom u\u017e s n\u00edm urob, \u010do bude\u0161 m\u00f4c\u0165.\"",
    "34": "Abimelech sa vybral za noci aj so svojimi \u013eu\u010fmi a postavil proti Sichemu \u0161tyri oddiely do z\u00e1lohy.",
    "35": "Ke\u010f Obedov syn G\u00e1l vytiahol a zastavil sa pri vchode do mestskej br\u00e1ny, vtedy vyrazil Abimelech so svojimi \u013eu\u010fmi zo z\u00e1lohy.",
    "36": "Ke\u010f G\u00e1l zazrel \u013eud\u00ed, povedal Zebulovi: \"H\u013ea, \u013eudia zostupuj\u00fa z vrchov!\" Ale Zebul mu odvetil: \"To sa ti len zd\u00e1, \u017ee tiene vrchov s\u00fa mu\u017eovia.\"",
    "37": "Ale G\u00e1l op\u00e4\u0165 hovoril: \"\u013dudia zostupuj\u00fa od pupka zeme! A jeden z\u00e1stup prich\u00e1dza po ceste k Dubu ve\u0161tcov.\"",
    "38": "Zebul mu povedal: \"Kde s\u00fa teraz tvoje \u00fasta, ktor\u00fdmi si hovoril: \"Kto je Abimelech, aby sme my sl\u00fa\u017eili jemu?!\" Nie s\u00fa to pr\u00e1ve t\u00ed \u013eudia, ktor\u00fdmi si ty poh\u0155dal? No\u017ee, vytiahni teraz a bojuj proti nim!\"",
    "39": "Tu G\u00e1l vytiahol na \u010dele sichemsk\u00fdch ob\u010danov a bojoval proti Abimelechovi.",
    "40": "Len\u017ee Abimelech ho don\u00fatil k \u00fastupu a utekal pred n\u00edm. A le\u017ealo mnoho pobit\u00fdch a\u017e po vchod do (mestskej) br\u00e1ny.",
    "41": "Ale Abimelech zostal v Rume. Zebul potom vyhnal G\u00e1la a jeho bratov, nesmeli u\u017e zosta\u0165 v Sicheme. -",
    "42": "Na druh\u00fd de\u0148 vy\u0161iel \u013eud do po\u013ea. Ke\u010f to ozn\u00e1mili Abimelechovi,",
    "43": "vzal \u013eud\u00ed, rozdelil ich na tri z\u00e1stupy a postavil sa v poli do z\u00e1lohy. Ke\u010f spozoroval, \u017ee \u013eud vych\u00e1dza z mesta, vyrazil proti nemu, aby ho porazil.",
    "44": "Abimelech so svoj\u00edm oddielom za\u00fato\u010dil a postavil sa ku vchodu do mestskej br\u00e1ny. Zatia\u013e druh\u00e9 dva oddiely za\u00fato\u010dili na v\u0161etk\u00fdch t\u00fdch, \u010do boli v poli, a pobili ich.",
    "45": "Abimelech bojoval proti mestu cel\u00fd de\u0148. Ke\u010f mesto zaujal, pobil \u013eud\u00ed, ktor\u00ed v \u0148om boli, mesto rozb\u00faral a posypal ho so\u013eou. -",
    "46": "Ke\u010f sa to dozvedeli obyvatelia sichemskej ve\u017ee, utiahli sa do hradieb chr\u00e1mu B\u00e1la zmluvy.",
    "47": "Ke\u010f Abimelechovi ozn\u00e1mili, \u017ee sa tam zhroma\u017edili v\u0161etci obyvatelia sichemskej ve\u017ee,",
    "48": "Abimelech vyst\u00fapil so v\u0161etk\u00fdmi svojimi \u013eu\u010fmi na vrch Selmon. Tam vzal do ruky sekeru, u\u0165al zo stromu vetvu, zdvihol ju, polo\u017eil si ju na plecia a povedal svojim \u013eu\u010fom: \"\u010co ste videli robi\u0165 m\u0148a, to r\u00fdchle robte aj vy za mnou!\"",
    "49": "A v\u0161etok \u013eud - ka\u017ed\u00fd si nasekal haluzia, potom i\u0161li za Abimelechom, nah\u00e1dzali ho na hradby a podp\u00e1lili n\u00edm hradby. Tak zahynuli v\u0161etci obyvatelia sichemskej ve\u017ee, asi tis\u00edc mu\u017eov a \u017eien. -",
    "50": "Potom Abimelech tiahol do Tebes. Ob\u013eahol Tebes a zaujal ho.",
    "51": "Uprostred mesta bola pevn\u00e1 ve\u017ea, do ktorej utiekli v\u0161etci mu\u017eovia a \u017eeny, v\u00f4bec v\u0161etci obyvatelia mesta. Zavreli za sebou a vyst\u00fapili na strechu ve\u017ee.",
    "52": "Abimelech prenikol a\u017e k ve\u017ei, lebo ju chcel doby\u0165. A ke\u010f sa dostal a\u017e ku vchodu do ve\u017ee a chcel rozlo\u017ei\u0165 ohe\u0148,",
    "53": "nejak\u00e1 \u017eena zhodila Abimelechovi na hlavu vrchn\u00fd mlynsk\u00fd kame\u0148 a prerazila mu lebku.",
    "54": "R\u00fdchle zavolal na svojho sluhu, ktor\u00fd mu nosil zbra\u0148, a povedal mu: \"Vytas svoj me\u010d a zabi ma! In\u00e1\u010d by sa o mne hovorilo, \u017ee ma zabila \u017eena.\" Sluha ho teda prebodol a zomrel.",
    "55": "Ke\u010f Izraeliti videli, \u017ee Abimelech je m\u0155tvy, vr\u00e1tili sa v\u0161etci domov.",
    "56": "Tak Boh odplatil Abimelechovi zlo\u010din, ktor\u00fd sp\u00e1chal na svojom otcovi, ke\u010f zabil sedemdesiat svojich bratov.",
    "57": "Aj v\u0161etky zlo\u010diny sichemsk\u00fdch mu\u017eov obr\u00e1til Boh na ich hlavu. Tak sa na nich splnila kliatba Jerob\u00e1lovho syna Joatama."
}