{
    "1": "Raz pri\u0161li dc\u00e9ry Salf\u00e1da, ktor\u00fd bol synom Hefera, syna Gala\u00e1da, syna Machira, z kme\u0148a Manassesa, Jozefovho syna. Jeho dc\u00e9ry sa volali Ma\u00e1la, Noa, Melcha a Tersa.",
    "2": "Predst\u00fapili pred Moj\u017ei\u0161a a k\u0148aza Eleazara ako aj pred knie\u017eat\u00e1 a cel\u00fa izraelsk\u00fa pospolitos\u0165 pri vchode do st\u00e1nku zjavenia a vraveli:",
    "3": "\"N\u00e1\u0161 otec zomrel na p\u00fa\u0161ti, nebol v\u0161ak v skupine, \u010do sa vzoprela P\u00e1novi so skupinou Koreho, ale zomrel pre svoj vlastn\u00fd hriech. Synov nemal.",
    "4": "Nu\u017e pre\u010do by malo meno n\u00e1\u0161ho otca vymizn\u00fa\u0165 z jeho kme\u0148a, ke\u010f nemal synov? Dajte aj n\u00e1m dedi\u010dn\u00fd podiel medzi bratmi n\u00e1\u0161ho otca!\"",
    "5": "Moj\u017ei\u0161 predniesol ich po\u017eiadavku P\u00e1novi",
    "6": "a P\u00e1n povedal Moj\u017ei\u0161ovi:",
    "7": "\"Salf\u00e1dove dc\u00e9ry \u017eiadaj\u00fa vec spravodliv\u00fa. Bez \u010fal\u0161ieho im daj dedi\u010dn\u00fd podiel medzi bratmi ich otca a na ne preve\u010f dedi\u010dn\u00fd majetok, ktor\u00fd mal dosta\u0165 ich otec.",
    "8": "A Izraelitom povedz: Ak niekto zomrie bez synov, nech sa jeho dedi\u010dstvo prevedie na jeho dc\u00e9ry.",
    "9": "Keby nemal ani dc\u00e9r, tak jeho dedi\u010dstvo dostan\u00fa jeho bratia.",
    "10": "Keby v\u0161ak nemal ani bratov, d\u00e1te jeho dedi\u010dstvo bratom jeho otca.",
    "11": "A keby nemal ani str\u00fdkov, dedi\u010dstvo sa prevedie na najbli\u017e\u0161ieho pokrvn\u00e9ho z jeho kme\u0148a; on dostane jeho vlastn\u00edctvo. Toto bude pre Izraelitov nariaden\u00edm, ako Moj\u017ei\u0161ovi prik\u00e1zal P\u00e1n.\" -",
    "12": "P\u00e1n povedal Moj\u017ei\u0161ovi: \"Vyst\u00fap na pohorie Abarim a pozri si odtia\u013e krajinu, ktor\u00fa som dal Izraelitom.",
    "13": "Pozri si ju! Aj ty sa pripoj\u00ed\u0161 k svojmu \u013eudu tak, ako sa pripojil tvoj brat \u00c1ron,",
    "14": "lebo ste sa zdr\u00e1hali osl\u00e1vi\u0165 ma na p\u00fa\u0161ti Sin pred o\u010dami \u013eudu, ke\u010f sa b\u00faril proti mne pre vodu.\" To je voda Mer\u00edby (sporu) v K\u00e1de\u0161i na p\u00fa\u0161ti Sin.",
    "15": "Tu Moj\u017ei\u0161 povedal P\u00e1novi:",
    "16": "\"Pane, Boh dychu ka\u017ed\u00e9ho tela, ustanov nad t\u00fdmto \u013eudom mu\u017ea,",
    "17": "ktor\u00fd by ich vyv\u00e1dzal a priv\u00e1dzal, aby \u013eud nebol ako st\u00e1do, ktor\u00e9 nem\u00e1 pastiera!\"",
    "18": "P\u00e1n odpovedal Moj\u017ei\u0161ovi: \"Vezmi Nunovho syna Jozueho, mu\u017ea, v ktorom je duch, vlo\u017e na neho svoju ruku",
    "19": "a potom ho postav pred k\u0148aza Eleazara a pred cel\u00fa pospolitos\u0165 a ustanov ho za vodcu pred o\u010dami cel\u00e9ho \u013eudu!",
    "20": "Prenechaj mu nie\u010do zo svojej \u00faradnej pr\u00e1vomoci, aby ho posl\u00fachala cel\u00e1 izraelsk\u00e1 pospolitos\u0165.",
    "21": "Bude prich\u00e1dza\u0165 pred k\u0148aza Eleazara, ktor\u00fd sa zav\u0161e op\u00fdta na rozhodnutie pomocou urim pred P\u00e1nom a pod\u013ea jeho v\u00fdpovede vytiahne (do boja) a vr\u00e1ti sa a s n\u00edm aj v\u0161etci Izraeliti a cel\u00e1 pospolitos\u0165.\"",
    "22": "A Moj\u017ei\u0161 urobil, ako mu prik\u00e1zal P\u00e1n. Vzal Jozueho, postavil ho pred k\u0148aza Eleazara a pred cel\u00fa pospolitos\u0165,",
    "23": "polo\u017eil na\u0148 ruky a ustanovil ho za vodcu, ako prostredn\u00edctvom Moj\u017ei\u0161a prik\u00e1zal P\u00e1n."
}