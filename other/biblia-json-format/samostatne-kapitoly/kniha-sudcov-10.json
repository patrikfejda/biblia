{
    "1": "Po Abimelechovi povstal Tola, syn Fuu, syna Dodovho, Isacharovec, aby oslobodil Izrael. B\u00fdval v Samire na Efraimskom pohor\u00ed.",
    "2": "S\u00fadil Izrael dvadsa\u0165tri rokov. Potom zomrel a pochovali ho v Samire.",
    "3": "Po \u0148om povstal Gala\u00e1d\u010dan Jair a s\u00fadil Izrael dvadsa\u0165dva rokov.",
    "4": "Mal tridsa\u0165 synov, ktor\u00ed jazdili na tridsiatich osliatkach a mali v krajine Gala\u00e1d tridsa\u0165 miest, ktor\u00e9 sa a\u017e podnes naz\u00fdvaj\u00fa Jairove dediny.",
    "5": "Ke\u010f Jair zomrel, pochovali ho v Kamone.",
    "6": "Izraelovi synovia op\u00e4\u0165 robili, \u010do je zl\u00e9 v P\u00e1nov\u00fdch o\u010diach: sl\u00fa\u017eili b\u00e1lom a a\u0161tart\u00e1m, bohom Aramej\u010danov, bohom Sidona, bohom Moab\u010danov, bohom Amon\u010danov a bohom Fili\u0161t\u00edncov; opustili P\u00e1na a nesl\u00fa\u017eili mu.",
    "7": "I vzb\u013akol P\u00e1nov hnev proti Izraelu a vydal ich do ruky Fili\u0161t\u00edncov a do ruky Amon\u010danov.",
    "8": "Znepokojovali a utl\u00e1\u010dali Izraelitov v tom roku u\u017e osemn\u00e1sty rok: v\u0161etk\u00fdch Izraelitov, ktor\u00ed boli na druhej strane Jord\u00e1nu v krajine Amorej\u010danov, v Gala\u00e1de.",
    "9": "Ba Amon\u010dania prech\u00e1dzali cez Jord\u00e1n, aby bojovali aj proti J\u00fadovi, Benjam\u00ednovi a proti Efraimovmu domu. Izraelitom sa ve\u013emi zle vodilo.",
    "10": "Tu volali Izraelovi synovia k P\u00e1novi a vyzn\u00e1vali: \"Zhre\u0161ili sme proti tebe, lebo sme opustili svojho Boha a sl\u00fa\u017eili sme b\u00e1lom.\"",
    "11": "P\u00e1n v\u0161ak povedal Izraelov\u00fdm synom: \"Nesu\u017eovali v\u00e1s Egyp\u0165ania, Amorej\u010dania, Amon\u010dania, Fili\u0161t\u00ednci,",
    "12": "Sidon\u010dania, Amalekiti a Madi\u00e1n\u010dania? Ale ke\u010f ste volali ku mne, vyslobodil som v\u00e1s z ich ruky.",
    "13": "Vy ste ma v\u0161ak opustili a sl\u00fa\u017eili ste cudz\u00edm bohom. Preto v\u00e1s u\u017e neoslobod\u00edm.",
    "14": "Cho\u010fte a volajte k bohom, ktor\u00fdch ste si vyvolili! Nech v\u00e1s oslobodia oni v \u010dase va\u0161ej \u00fazkosti!\"",
    "15": "Izraelovi synovia hovorili P\u00e1novi: \"Zhre\u0161ili sme. Zaobch\u00e1dzaj s nami tak, ako uzn\u00e1\u0161 za dobr\u00e9! Len n\u00e1s e\u0161te teraz vyslobo\u010f!\"",
    "16": "Nato odstr\u00e1nili zo svojho stredu cudz\u00edch bohov a sl\u00fa\u017eili P\u00e1novi. A z\u013eutoval sa nad biedou Izraela. -",
    "17": "Ke\u010f boli Amon\u010dania zvolan\u00ed a t\u00e1borili v Gala\u00e1de, zatia\u013e \u010do Izraelovi synovia sa zhroma\u017edili a ut\u00e1borili v Masfe,",
    "18": "hovoril si \u013eud, gala\u00e1dske knie\u017eat\u00e1, medzi sebou: \"Kto je ten mu\u017e, ktor\u00fd za\u010dne bojova\u0165 proti Amon\u010danom? Ten bude hlavou v\u0161etk\u00fdch gala\u00e1dskych obyvate\u013eov.\""
}