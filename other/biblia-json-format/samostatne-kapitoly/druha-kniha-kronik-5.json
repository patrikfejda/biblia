{
    "1": "Ke\u010f sa dokon\u010dili pr\u00e1ce, ktor\u00e9 \u0160alam\u00fan prev\u00e1dzal na P\u00e1novom dome, \u0160alam\u00fan doniesol v\u0161etky zasv\u00e4ten\u00e9 veci svojho otca D\u00e1vida a striebro, zlato a v\u0161etky n\u00e1doby ulo\u017eil v pokladniciach Bo\u017eieho domu.",
    "2": "Vtedy \u0160alam\u00fan zhroma\u017edil star\u0161\u00edch Izraela a v\u0161etk\u00fdch pohlav\u00e1rov kme\u0148ov, knie\u017eat\u00e1 izraelsk\u00fdch rodov do Jeruzalema, aby vyniesli P\u00e1novu archu zmluvy z D\u00e1vidovho mesta, zo Siona.",
    "3": "Zhroma\u017edili sa teda ku kr\u00e1\u013eovi v\u0161etci Izraeliti vo sviatok, ktor\u00fd bol v siedmom mesiaci.",
    "4": "Ke\u010f pri\u0161li v\u0161etci star\u0161\u00ed Izraela, vzali leviti archu",
    "5": "a vyniesli archu, stan zhroma\u017edenia a v\u0161etko posv\u00e4tn\u00e9 n\u00e1\u010dinie, ktor\u00e9 bolo v stane. Niesli to levitsk\u00ed k\u0148azi.",
    "6": "Kr\u00e1\u013e \u0160alam\u00fan a cel\u00e9 zhroma\u017edenie Izraelitov, ktor\u00e9 sa k nemu pred archou zi\u0161lo, obetovali to\u013eko oviec a hov\u00e4dzieho dobytka, \u017ee ich pre mno\u017estvo nebolo mo\u017eno spo\u010d\u00edta\u0165 alebo odhadn\u00fa\u0165.",
    "7": "A k\u0148azi priniesli P\u00e1novu archu zmluvy na jej miesto, do pr\u00edbytku chr\u00e1mu, do ve\u013esv\u00e4tyne, pod kr\u00eddla cherubov.",
    "8": "Cherub\u00edni toti\u017e rozprestierali kr\u00eddla nad miestom, kde bola archa, tak\u017ee cherub\u00edni zakr\u00fdvali zhora archu a jej \u017erde.",
    "9": "\u017drde boli tak\u00e9 dlh\u00e9, \u017ee ich konce bolo vidie\u0165 vy\u010dnieva\u0165 z archy spred pr\u00edbytku, zvonku ich v\u0161ak vidie\u0165 nebolo. Tam s\u00fa po dne\u0161n\u00fd de\u0148.",
    "10": "V arche boli len dve kamenn\u00e9 tabule, ktor\u00e9 tam dal Moj\u017ei\u0161 na Horebe, ke\u010f P\u00e1n uzavrel zmluvu so synmi Izraela pri ich v\u00fdchode z egyptskej krajiny.",
    "11": "Ke\u010f k\u0148azi vy\u0161li zo sv\u00e4tyne - lebo sa posv\u00e4tili v\u0161etci k\u0148azi, ktor\u00ed tam boli, bez oh\u013eadu na oddiely -,",
    "12": "leviti spev\u00e1ci, v\u0161etci, ktor\u00ed patrili Asafovi, Hemanovi a Idutunovi, ich synovia a ich bratia st\u00e1li oble\u010den\u00ed do pl\u00e1tna s cimbalmi, harfami a citarami v\u00fdchodne od olt\u00e1ra a s nimi asi stodvadsiati k\u0148azi tr\u00fabili na tr\u00fabach.",
    "13": "Truba\u010di a spev\u00e1ci boli tak\u00ed jednotn\u00ed, \u017ee bolo po\u010du\u0165 (len) jeden hlas chv\u00e1ly a oslavy P\u00e1na. A ke\u010f sa vzniesol hlas tr\u00fab, cimbalov a hudobn\u00fdch n\u00e1strojov a ke\u010f oslavovali P\u00e1na: \"Oslavujte P\u00e1na, lebo je dobr\u00fd, lebo jeho milosrdenstvo je ve\u010dn\u00e9,\" P\u00e1nov dom naplnil oblak,",
    "14": "tak\u017ee sa k\u0148azi pre oblak nemohli postavi\u0165 do slu\u017eby, lebo Bo\u017e\u00ed dom naplnila P\u00e1nova sl\u00e1va."
}