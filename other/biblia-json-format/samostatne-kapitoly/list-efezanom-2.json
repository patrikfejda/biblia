{
    "1": "Aj v\u00e1s, hoci ste boli m\u0155tvi pre svoje poklesky a hriechy,",
    "2": "v ktor\u00fdch ste kedysi \u017eili pod\u013ea ducha tohoto sveta, pod\u013ea knie\u017ea\u0165a vzdu\u0161nej mocnosti, ducha, ktor\u00fd teraz p\u00f4sob\u00ed v neposlu\u0161n\u00fdch synoch.",
    "3": "Medzi nimi sme kedysi \u017eili aj my v\u0161etci, ke\u010f sme pod\u013ea \u017eiadosti svojho tela robili, \u010do chcelo telo a myse\u013e, a tak sme boli od pr\u00edrody de\u0165mi hnevu ako ostatn\u00ed.",
    "4": "Ale Boh, bohat\u00fd na milosrdenstvo, pre svoju nesmiernu l\u00e1sku, ktorou n\u00e1s miluje,",
    "5": "hoci sme boli pre hriechy m\u0155tvi, o\u017eivil n\u00e1s s Kristom - milos\u0165ou ste spasen\u00ed -",
    "6": "a s n\u00edm n\u00e1s vzkriesil a daroval n\u00e1m miesto v nebi v Kristovi Je\u017ei\u0161ovi,",
    "7": "aby uk\u00e1zal v bud\u00facich vekoch nesmierne bohatstvo svojej milosti dobrotou vo\u010di n\u00e1m v Kristovi Je\u017ei\u0161ovi.",
    "8": "Lebo spasen\u00ed ste milos\u0165ou skrze vieru; a to nie je z v\u00e1s, je to Bo\u017e\u00ed dar:",
    "9": "nie zo skutkov, aby sa nik nevystatoval.",
    "10": "Ve\u010f sme jeho dielo, stvoren\u00ed v Kristovi Je\u017ei\u0161ovi pre dobr\u00e9 skutky, ktor\u00e9 pripravil Boh, aby sme ich konali.",
    "11": "Preto pam\u00e4tajte, \u017ee kedysi ste boli pohanmi pod\u013ea tela a neobrezancami v\u00e1s volali t\u00ed, \u010do sa naz\u00fdvaj\u00fa obrezan\u00fdmi rukou na tele,",
    "12": "lebo v tom \u010dase ste boli bez Krista, mimo izraelsk\u00e9ho spolo\u010denstva, bez \u00fa\u010dasti na zmluv\u00e1ch s pris\u013e\u00faben\u00edm, bez n\u00e1deje a bez Boha na svete.",
    "13": "Ale v Kristovi Je\u017ei\u0161ovi ste sa teraz vy, \u010do ste boli kedysi \u010faleko, stali skrze Kristovu krv bl\u00edzkymi.",
    "14": "Ve\u010f on je n\u00e1\u0161 pokoj! On z oboch urobil jedno a vo svojom tele zb\u00faral medzi nimi m\u00far rozdelenia, nepriate\u013estvo,",
    "15": "t\u00fdm, \u017ee zru\u0161il z\u00e1kon prik\u00e1zan\u00ed, spo\u010d\u00edvaj\u00faci v nariadeniach, aby v sebe z t\u00fdch dvoch vytvoril jedn\u00e9ho nov\u00e9ho \u010dloveka, a nastolil pokoj;",
    "16": "aby v jednom tele skrze kr\u00ed\u017e v sebe samom zabil nepriate\u013estvo a zmieril oboch s Bohom.",
    "17": "Pri\u0161iel a zvestoval pokoj v\u00e1m, \u010do ste boli \u010faleko, a pokoj t\u00fdm, \u010do boli bl\u00edzko;",
    "18": "lebo skrze neho m\u00e1me obaja v jednom Duchu pr\u00edstup k Otcovi.",
    "19": "Teda u\u017e nie ste cudzinci ani pri\u0161elci, ale ste spoluob\u010dania sv\u00e4t\u00fdch a patr\u00edte do Bo\u017eej rodiny.",
    "20": "Ste postaven\u00ed na z\u00e1klade apo\u0161tolov a prorokov; hlavn\u00fdm uholn\u00fdm kame\u0148om je s\u00e1m Kristus Je\u017ei\u0161.",
    "21": "V \u0148om cel\u00e1 stavba pevne posp\u00e1jan\u00e1 rastie v sv\u00e4t\u00fd chr\u00e1m v P\u00e1novi,",
    "22": "v \u0148om ste aj vy vbudovan\u00ed do Bo\u017eieho pr\u00edbytku v Duchu."
}