{
    "1": "V tom \u010dase mi P\u00e1n prik\u00e1zal: \"Vykre\u0161 si dve tabule, podobn\u00e9 prv\u00fdm, vyst\u00fap ku mne na vrch a urob si dreven\u00fa archu.",
    "2": "Ja ti na tabule nap\u00ed\u0161em slov\u00e1, \u010do boli na prv\u00fdch tabuliach, ktor\u00e9 si rozbil, a ulo\u017e\u00ed\u0161 ich do archy.\"",
    "3": "I urobil som z ak\u00e1ciov\u00e9ho dreva archu a vykresal som dve kamenn\u00e9 tabule, podobn\u00e9 prv\u00fdm, a vyst\u00fapil som na vrch s oboma tabu\u013eami v ruk\u00e1ch.",
    "4": "On na tabule nap\u00edsal, \u010do bolo nap\u00edsan\u00e9 na prv\u00fdch, t\u00fdch desa\u0165 pr\u00edkazov, ktor\u00e9 v\u00e1m P\u00e1n povedal v de\u0148 zhroma\u017edenia z oh\u0148a na vrchu, a potom mi ich P\u00e1n odovzdal.",
    "5": "Potom som op\u00e4\u0165 zost\u00fapil z vrchu a tabule som ulo\u017eil do archy, ktor\u00fa som urobil, a ony s\u00fa tam, ako mi rozk\u00e1zal P\u00e1n.",
    "6": "Izraeliti odtiahli z B\u00e9rot Jakanitov do Mosery. Tam zomrel \u00c1ron a tam ho aj pochovali. K\u0148azom namiesto neho sa stal jeho syn Eleazar.",
    "7": "Odtia\u013e pre\u0161li do Gadgady a z Gadgady do Jeteboty, kraja potokov a v\u00f4d.",
    "8": "V tom \u010dase P\u00e1n oddelil kme\u0148 L\u00e9viho, aby nosil P\u00e1novu archu zmluvy, aby st\u00e1l pred P\u00e1nom v jeho slu\u017ebe a aby v jeho mene \u017eehnal, ako to rob\u00ed dodnes.",
    "9": "Preto L\u00e9viho kme\u0148 nedostal nijak\u00fd podiel ani vlastn\u00edctvo so svojimi bratmi, lebo P\u00e1n je jeho dedi\u010dn\u00fdm podielom, ako mu pris\u013e\u00fabil P\u00e1n, tvoj Boh.",
    "10": "Ja som v\u0161ak st\u00e1l \u0161tyridsa\u0165 dn\u00ed a \u0161tyridsa\u0165 noc\u00ed na vrchu ako prv\u00fd raz a P\u00e1n ma aj tentoraz vysly\u0161al a P\u00e1n \u0165a nezahubil.",
    "11": "A P\u00e1n mi povedal: \"Vsta\u0148 a cho\u010f pred \u013eudom, nech vojd\u00fa a nech zaujm\u00fa krajinu, o ktorej som prisahal ich otcom, \u017ee im ju d\u00e1m.\" -",
    "12": "A teraz, Izrael, \u010do \u017eiada od teba P\u00e1n, tvoj Boh, ak nie to, aby si sa b\u00e1l P\u00e1na, svojho Boha, aby si kr\u00e1\u010dal po v\u0161etk\u00fdch jeho cest\u00e1ch, aby si ho miloval a sl\u00fa\u017eil P\u00e1novi, svojmu Bohu, cel\u00fdm svoj\u00edm srdcom a celou svojou du\u0161ou,",
    "13": "aby si zachoval P\u00e1nove pr\u00edkazy a z\u00e1kony, ktor\u00e9 ti ja dnes prikazujem, aby ti bolo dobre!",
    "14": "H\u013ea, P\u00e1novo je nebo a nebesia nebies, zem a v\u0161etko, \u010do je na nej!",
    "15": "A predsa P\u00e1n na\u0161iel za\u013e\u00fabenie v tvojich otcoch a prilipol k nim, a preto si vyvolil aj v\u00e1s, ich potomstvo, zo v\u0161etk\u00fdch n\u00e1rodov, ako je to v tento de\u0148.",
    "16": "Obre\u017ete si teda predko\u017eku svojho srdca a nezatvrdzujte si u\u017e \u0161iju!",
    "17": "Lebo P\u00e1n, v\u00e1\u0161 Boh, je Boh nad v\u0161etk\u00fdmi bohmi a P\u00e1n nad v\u0161etk\u00fdmi p\u00e1nmi, Boh ve\u013ek\u00fd, mocn\u00fd a hrozn\u00fd, ktor\u00fd neberie oh\u013ead na osoby a dary neprij\u00edma.",
    "18": "Vysluhuje pr\u00e1vo sirote a vdove a miluje cudzinca; d\u00e1va mu jedlo a odev.",
    "19": "Aj vy majte radi cudzinca, lebo aj vy ste boli cudzincami v egyptskej krajine!",
    "20": "P\u00e1na, svojho Boha, sa bude\u0161 b\u00e1\u0165 a jemu bude\u0161 sl\u00fa\u017ei\u0165, k nemu sa bude\u0161 vin\u00fa\u0165 a v jeho mene bude\u0161 prisaha\u0165!",
    "21": "On je tvoja chv\u00e1la, on je tvoj Boh, ktor\u00fd kv\u00f4li tebe urobil tie ve\u013ek\u00e9 a hrozn\u00e9 veci, ktor\u00e9 si videl na vlastn\u00e9 o\u010di.",
    "22": "Sedemdesiat du\u0161\u00ed ich bolo, ke\u010f zost\u00fapili tvoji otcovia do Egypta, a teraz \u0165a P\u00e1n, tvoj Boh, rozmno\u017eil ako hviezdy na nebi."
}