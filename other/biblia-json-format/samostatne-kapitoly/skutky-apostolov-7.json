{
    "1": "Ve\u013ek\u0148az sa op\u00fdtal: \"Je to naozaj tak?\"",
    "2": "On vravel: \"Bratia a otcovia, po\u010d\u00favajte! Boh sl\u00e1vy sa zjavil n\u00e1\u0161mu otcovi Abrah\u00e1movi, ke\u010f bol e\u0161te v Mezopot\u00e1mii prv, ako b\u00fdval v Charrane,",
    "3": "a\u00a0povedal mu: \u00bbOd\u00ed\u010f zo svojej krajiny a\u00a0od svojich pr\u00edbuzn\u00fdch a\u00a0cho\u010f do krajiny, ktor\u00fa ti uk\u00e1\u017eem.\u00ab",
    "4": "I odi\u0161iel z chaldejskej krajiny a b\u00fdval v Charrane. A ke\u010f mu zomrel otec, pres\u0165ahoval ho odtia\u013e do tejto krajiny, v ktorej teraz vy b\u00fdvate.",
    "5": "Nedal mu v nej ani na stopu nohy dedi\u010dstva, ale s\u013e\u00fabil, \u017ee mu ju d\u00e1 do vlastn\u00edctva a po \u0148om jeho potomstvu; hoci nemal syna.",
    "6": "Boh to povedal takto: \"Jeho potomstvo bude b\u00fdva\u0165 v cudzej krajine; zotro\u010dia ho a \u0161tyristo rokov bud\u00fa s nim zle zach\u00e1dza\u0165.",
    "7": "Ale ja budem s\u00fadi\u0165 n\u00e1rod, ktor\u00e9mu bud\u00fa otro\u010di\u0165; povedal Boh, a potom vyjd\u00fa a bud\u00fa mi sl\u00fa\u017ei\u0165 na tomto mieste.\"",
    "8": "A uzavrel s n\u00edm zmluvu obriezky. A tak, ke\u010f sa mu narodil Iz\u00e1k, na \u00f4smy de\u0148 ho obrezal, aj Iz\u00e1k Jakuba a Jakub dvan\u00e1stich praotcov.",
    "9": "Praotcovia \u017eiarlili na Jozefa a predali ho do Egypta. Ale Boh bol s n\u00edm",
    "10": "a vyslobodil ho zo v\u0161etk\u00fdch jeho \u00fatrap. Dal mu milos\u0165 i m\u00fadros\u0165 v o\u010diach fara\u00f3na, egyptsk\u00e9ho kr\u00e1\u013ea a ustanovil ho za spr\u00e1vcu Egypta a cel\u00e9ho svojho domu.",
    "11": "Potom na cel\u00fd Egypt a Kana\u00e1n pri\u0161iel hlad a ve\u013ek\u00e9 s\u00fa\u017eenie a na\u0161i otcovia nemali \u010do jes\u0165.",
    "12": "Ke\u010f sa Jakub dopo\u010dul, \u017ee v Egypte maj\u00fa obilie, poslal tam na\u0161ich otcov prv\u00fd raz.",
    "13": "Druh\u00fd raz sa dal Jozef pozna\u0165 svojim bratom a fara\u00f3n spoznal Jozefov rod.",
    "14": "Vtedy dal Jozef zavola\u0165 svojho otca Jakuba i cel\u00e9 pr\u00edbuzenstvo, spolu sedemdesiatp\u00e4\u0165 os\u00f4b,",
    "15": "a Jakub zost\u00fapil do Egypta. Tam zomrel on aj na\u0161i otcovia.",
    "16": "Preniesli ich do Sichemu a ulo\u017eili ich v hrobe, ktor\u00fd k\u00fapil Abrah\u00e1m od Hemorov\u00fdch synov v Sicheme a zaplatil striebrom.",
    "17": "Ako sa bl\u00ed\u017eil \u010das pris\u013e\u00fabenia, ktor\u00e9 dal Boh Abrah\u00e1movi, \u013eud v Egypte vzrastal a mno\u017eil sa,",
    "18": "k\u00fdm nenast\u00fapil v Egypte in\u00fd kr\u00e1\u013e, ktor\u00fd Jozefa nepoznal.",
    "19": "On zasko\u010dil n\u00e1\u0161 rod a tak tr\u00e1pil otcov, \u017ee museli odhadzova\u0165 svoje nemluv\u0148at\u00e1, aby nezostali na\u017eive.",
    "20": "V tom \u010dase sa narodil Moj\u017ei\u0161 a bol kr\u00e1sny pred Bohom. Tri mesiace ho chovali v otcovskom dome.",
    "21": "Ke\u010f ho vylo\u017eili, ujala sa ho fara\u00f3nova dc\u00e9ra a vychovala si ho ako syna.",
    "22": "Tak Moj\u017ei\u0161a vyu\u010dili vo v\u0161etkej egyptskej m\u00fadrosti a bol mocn\u00fd v slov\u00e1ch i vo svojich \u010dinoch.",
    "23": "Ale ke\u010f dov\u0155\u0161il \u0161tyridsa\u0165 rokov, zat\u00fa\u017eil v srdci nav\u0161t\u00edvi\u0165 svojich bratov, synov Izraela.",
    "24": "A ke\u010f videl, ako ktor\u00e9musi krivdia, zastal sa ho a pomstil utl\u00e1\u010dan\u00e9ho tak, \u017ee Egyp\u0165ana zabil.",
    "25": "Myslel si, \u017ee bratia pochopia, \u017ee ich Boh chce zachr\u00e1ni\u0165 jeho rukou, ale oni to nepochopili.",
    "26": "Na druh\u00fd de\u0148 sa zasa zjavil medzi nimi, pr\u00e1ve ke\u010f sa h\u00e1dali, a presvied\u010dal ich, aby sa zmierili: \"Mu\u017eovia, ste bratia, pre\u010do bl\u00ed\u017eite jeden druh\u00e9mu?\"",
    "27": "Ale ten, \u010do krivdil bl\u00ed\u017enemu, odbil ho slovami: \"Kto \u0165a ustanovil za knie\u017ea a sudcu nad nami?!",
    "28": "Vari chce\u0161 zabi\u0165 aj m\u0148a, ako si v\u010dera zabil toho Egyp\u0165ana?\"",
    "29": "Pre toto slovo Moj\u017ei\u0161 u\u0161iel a b\u00fdval ako cudzinec v madi\u00e1nskej krajine, kde sa mu narodili dvaja synovia.",
    "30": "Ke\u010f uplynulo \u0161tyridsa\u0165 rokov, zjavil sa mu na p\u00fa\u0161ti pri vrchu Sinaj anjel v plameni horiaceho krika.",
    "31": "Ke\u010f to Moj\u017ei\u0161 zbadal, divil sa tomu, \u010do videl. A ke\u010f pri\u0161iel bli\u017e\u0161ie, aby sa na to pozrel, zaznel P\u00e1nov hlas:",
    "32": "\"Ja som Boh tvojich otcov, Boh Abrah\u00e1ma, Iz\u00e1ka a Jakuba.\" Moj\u017ei\u0161 sa chvel a neodv\u00e1\u017eil sa pozrie\u0165.",
    "33": "P\u00e1n mu povedal: \"Zobuj si obuv z n\u00f4h, lebo miesto, na ktorom stoj\u00ed\u0161, je zem sv\u00e4t\u00e1.",
    "34": "Dobre som videl, ako trp\u00ed m\u00f4j \u013eud v Egypte a po\u010dul som ich vzdychanie; preto som zost\u00fapil vyslobodi\u0165 ich. A teraz po\u010f, po\u0161lem t\u00e1 do Egypta!\"",
    "35": "Tohoto Moj\u017ei\u0161a, ktor\u00e9ho odmietli, ke\u010f povedali: \"Kto \u0165a ustanovil za knie\u017ea a sudcu?!\", toho Boh poslal ako knie\u017ea a vyslobodite\u013ea s mocou anjela, \u010do sa mu zjavil v kr\u00edku.",
    "36": "On ich vyviedol a robil divy a znamenia v egyptskej krajine a na \u010cervenom mori a \u0161tyridsa\u0165 rokov na p\u00fa\u0161ti.",
    "37": "To je ten Moj\u017ei\u0161, ktor\u00fd povedal synom Izraela: \"Proroka v\u00e1m vzbud\u00ed Boh z va\u0161ich bratov ako m\u0148a.\"",
    "38": "To on bol pri zhroma\u017eden\u00ed \u013eudu na p\u00fa\u0161ti s anjelom, \u010do sa s n\u00edm rozpr\u00e1val na vrchu Sinaj, i s na\u0161imi otcami; on dostal \u017eiv\u00e9 slov\u00e1, aby n\u00e1m ich odovzdal.",
    "39": "Ale na\u0161i otcovia ho nechceli posl\u00facha\u0165, odmietli ho a v srdciach sa im zacnelo po Egypte.",
    "40": "\u00c1ronovi vraveli: \"Urob n\u00e1m bohov, ktor\u00ed p\u00f4jdu pred nami, lebo nevieme, \u010do sa stalo s t\u00fdm Moj\u017ei\u0161om, \u010do n\u00e1s vyviedol z egyptskej krajiny.\"",
    "41": "I urobili si v t\u00fdch d\u0148och te\u013ea, priniesli modle obetu a kochali sa v diele svojich r\u00fak.",
    "42": "Ale Boh sa odvr\u00e1til a vydal ich, aby sl\u00fa\u017eili nebesk\u00fdm z\u00e1stupom, ako sa p\u00ed\u0161e v knihe Prorokov: \"Dom Izraela, vari ste mne prin\u00e1\u0161ali krvav\u00e9 a nekrvav\u00e9 obety \u0161tyridsa\u0165 rokov na p\u00fa\u0161ti?",
    "43": "Ve\u010f ste so sebou nosili st\u00e1nok Molocha a hviezdu svojho boha Refana, podoby, \u010do ste si urobili, aby ste sa im kla\u0148ali. Preto v\u00e1s pres\u00eddlim a\u017e za Babylon.\"",
    "44": "Na\u0161i otcovia mali na p\u00fa\u0161ti st\u00e1nok zmluvy, ako im nariadil ten, \u010do povedal Moj\u017ei\u0161ovi, aby ho zhotovil pod\u013ea vzoru, ktor\u00fd videl.",
    "45": "Na\u0161i otcovia ho prevzali a za Jozueho priniesli na \u00fazemie pohanov, ktor\u00fdch Boh vyhnal spred na\u0161ich otcov, a\u017e do dn\u00ed D\u00e1vida.",
    "46": "On na\u0161iel milos\u0165 u Boha a prosil, aby smel n\u00e1js\u0165 st\u00e1nok Jakubovmu domu.",
    "47": "Ale a\u017e \u0160alam\u00fan mu postavil dom.",
    "48": "Len\u017ee Najvy\u0161\u0161\u00ed neb\u00fdva v domoch, zhotoven\u00fdch rukou,ako hovor\u00ed prorok:",
    "49": "\"Nebo je mojim tr\u00f3nom a zem podno\u017ekou mojich n\u00f4h. Ak\u00fd\u017ee mi postav\u00edte dom, hovor\u00ed P\u00e1n, alebo ak\u00e9 je miesto m\u00f4jho odpo\u010dinku?",
    "50": "A neurobila moja ruka toto v\u0161etko?\"",
    "51": "Vy, tvrdo\u0161ijn\u00ed s neobrezan\u00fdm srdcom a u\u0161ami, vy v\u017edy odporujete Duchu Sv\u00e4t\u00e9mu; vy takisto ako va\u0161i otcovia.",
    "52": "Ktor\u00e9ho proroka neprenasledovali va\u0161i otcovia? Oni zab\u00edjali t\u00fdch, \u010do predpovedali pr\u00edchod Spravodliv\u00e9ho, a vy ste sa teraz stali jeho zradcami a vrahmi;",
    "53": "Vy, \u010do ste prostredn\u00edctvom anjelov dostali z\u00e1kon, no nezachov\u00e1vali ste ho.\"",
    "54": "Ke\u010f to po\u010duli, pukali im srdcia od zlosti a zubami \u0161kr\u00edpali proti nemu.",
    "55": "Ale on, pln\u00fd Ducha Sv\u00e4t\u00e9ho, uprene sa zah\u013eadel na nebo, uvidel Bo\u017eiu sl\u00e1vu a Je\u017ei\u0161a st\u00e1\u0165 po pravici Boha",
    "56": "a povedal: \"Vid\u00edm otvoren\u00e9 nebo a Syna \u010dloveka st\u00e1\u0165 po pravici Boha.\"",
    "57": "Stra\u0161ne vykr\u00edkli, zapch\u00e1vali si u\u0161i a v\u0161etci sa na\u0148ho vrhli.",
    "58": "Vyhnali ho za mesto a kame\u0148ovali. Svedkovia si odlo\u017eili \u0161aty k noh\u00e1m mlad\u00e9ho mu\u017ea, ktor\u00fd sa volal \u0160avol.",
    "59": "\u0160tefana kame\u0148ovali a on sa modlil: \"Pane Je\u017ei\u0161u, prijmi m\u00f4jho ducha.\"",
    "60": "Potom si k\u013eakol a zvolal ve\u013ek\u00fdm hlasom: \"Pane, nezapo\u010d\u00edtaj im tento hriech.\" A len \u010do to povedal, zomrel."
}