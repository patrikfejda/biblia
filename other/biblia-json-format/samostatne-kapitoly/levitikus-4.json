{
    "1": "Potom P\u00e1n hovoril Moj\u017ei\u0161ovi:",
    "2": "\"Povedz Izraelitom: Ak sa niekto z nevedomosti prehre\u0161\u00ed proti niektor\u00e9mu zo v\u0161etk\u00fdch P\u00e1nov\u00fdch predpisov a urob\u00ed nie\u010do zak\u00e1zan\u00e9:",
    "3": "Ak bude vinn\u00edkom pomazan\u00fd k\u0148az a padla by t\u00fdm vina na \u013eud, obetuje dobyt\u010da za svoj hriech, ktor\u00fd sp\u00e1chal, b\u00fd\u010dka na obetu za hriech P\u00e1novi.",
    "4": "Privedie b\u00fd\u010dka ku vchodu do st\u00e1nku zjavenia pred P\u00e1na, polo\u017e\u00ed ruku na hlavu b\u00fd\u010dka a dobyt\u010da zabije pred P\u00e1nom.",
    "5": "Potom pomazan\u00fd k\u0148az vezme z b\u00fd\u010dkovej krvi a zanesie do st\u00e1nku zjavenia.",
    "6": "K\u0148az si namo\u010d\u00ed prst do krvi a sedem r\u00e1z krvou pokrop\u00ed pred P\u00e1nom, pred oponou ve\u013esv\u00e4tyne.",
    "7": "Potom k\u0148az potrie krvou rohy olt\u00e1ra, na ktorom je vo\u0148av\u00e9 kadidlo pred P\u00e1nom v stane zjavenia, a v\u0161etku ostatn\u00fa krv dobyt\u010da\u0165a vyleje ku spodku olt\u00e1ra z\u00e1palov, ktor\u00fd je pri vchode do st\u00e1nku zjavenia.",
    "8": "Potom vyberie z b\u00fd\u010dka v\u0161etok loj, loj, ktor\u00fdm s\u00fa obrasten\u00e9 \u010drev\u00e1, aj v\u0161etok loj, ktor\u00fd pokr\u00fdva vn\u00fatornosti,",
    "9": "tie\u017e obe obli\u010dky s lojom, ktor\u00fd je na nich i na slabin\u00e1ch, a lojov\u00fa vrstvu spod pe\u010dene; od obli\u010diek ho v\u0161ak oddel\u00ed,",
    "10": "ako sa odde\u013euje z b\u00fd\u010dka pokojnej obety, a k\u0148az to sp\u00e1li na olt\u00e1ri z\u00e1paln\u00fdch obiet.",
    "11": "Ko\u017eu b\u00fdka v\u0161ak i v\u0161etko jeho m\u00e4so, hlavu a nohy, jeho vn\u00fatornosti a trus,",
    "12": "teda cel\u00e9ho b\u00fdka odprace mimo t\u00e1bora na \u010dist\u00e9 miesto, na miesto, kde sa vysyp\u00e1va popol, a \u00faplne ho sp\u00e1li na poukladanom dreve: na popoli\u0161ti ho sp\u00e1li.",
    "13": "Ak sa z nevedomosti prehre\u0161\u00ed cel\u00e1 izraelsk\u00e1 pospolitos\u0165 bez toho, \u017ee by \u013eud o tom vedel, ak prekro\u010dia niektor\u00fd z P\u00e1nov\u00fdch pr\u00edkazov a uvalia na seba vinu,",
    "14": "ke\u010f potom \u013eud zbad\u00e1 svoju vinu, obetuje ako zmiernu obetu dobyt\u010da, b\u00fd\u010dka. Prived\u00fa ho pred st\u00e1nok zjavenia",
    "15": "a star\u0161\u00ed pospolitosti polo\u017eia pred P\u00e1nom ruky na hlavu b\u00fd\u010dka a b\u00fd\u010dka zabij\u00fa pred P\u00e1nom.",
    "16": "Potom pomazan\u00fd k\u0148az zanesie nie\u010do z krvi do st\u00e1nku zjavenia,",
    "17": "k\u0148az si namo\u010d\u00ed prst do krvi a pokrop\u00ed sedem r\u00e1z pred P\u00e1nom, pred oponou.",
    "18": "Potom potrie krvou rohy olt\u00e1ra, ktor\u00fd je pred P\u00e1nom v st\u00e1nku zjavenia, a ostatn\u00fa krv vyleje ku spodku olt\u00e1ra z\u00e1palov, ktor\u00fd je pri vchode do st\u00e1nku zjavenia.",
    "19": "Potom vyberie v\u0161etok jeho loj a sp\u00e1li ho na olt\u00e1ri.",
    "20": "Aj s t\u00fdmto b\u00fd\u010dkom urob\u00ed tak, ako urobil s predch\u00e1dzaj\u00facim b\u00fdkom. Celkom tak s n\u00edm urob\u00ed. Takto ich k\u0148az zbav\u00ed hriechu a odpust\u00ed sa im.",
    "21": "B\u00fdka odprac\u00fa von z t\u00e1bora a sp\u00e1lia ho, ako sp\u00e1lili predch\u00e1dzaj\u00faceho b\u00fdka. To je (zmierna obeta cel\u00e9ho) \u013eudu za hriech.",
    "22": "Ak zhre\u0161\u00ed knie\u017ea a ak z nevedomosti prekro\u010d\u00ed niektor\u00fd z pr\u00edkazov P\u00e1na, svojho Boha, a pritiahne na seba vinu,",
    "23": "ke\u010f zbad\u00e1 svoje previnenie, privedie na obetu capa bez chyby,",
    "24": "polo\u017e\u00ed ruku na capovu hlavu a zabije ho na mieste, kde sa zab\u00edja pred P\u00e1nom celostn\u00e1 \u017eertva. To je obeta za hriech.",
    "25": "K\u0148az vezme na palec nie\u010do z krvi obety za hriech a poma\u017ee rohy olt\u00e1ra z\u00e1paln\u00fdch obiet, ostatn\u00fa krv v\u0161ak vyleje ku spodku olt\u00e1ra z\u00e1paln\u00fdch obiet.",
    "26": "Potom sp\u00e1li v\u0161etok jeho tuk na olt\u00e1ri tak, ako loj pokojn\u00fdch obiet. Takto ho k\u0148az zbav\u00ed jeho hriechu a on sa mu odpust\u00ed.",
    "27": "Ak z nevedomosti zhre\u0161\u00ed nejak\u00fd jednotlivec z obyvate\u013eov zeme t\u00fdm, \u017ee prest\u00fapi niektor\u00fd P\u00e1nov pr\u00edkaz a uval\u00ed na seba vinu,",
    "28": "tak potom, ke\u010f pozn\u00e1 svoje previnenie, ktor\u00e9ho sa dopustil, privedie na obetu za svoj hriech, ktor\u00e9ho sa dopustil, bezchybn\u00fa kozu,",
    "29": "polo\u017e\u00ed ruku na hlavu obety za hriech a obetu za hriech zabije na mieste, kde sa zab\u00edja celostn\u00e1 \u017eertva.",
    "30": "K\u0148az potom vezme na palec nie\u010do z jej krvi a poma\u017ee rohy olt\u00e1ra z\u00e1paln\u00fdch obiet a ostatn\u00fa jej krv vyleje ku spodku olt\u00e1ra.",
    "31": "Potom oddel\u00ed v\u0161etok jej loj tak, ako sa odde\u013euje loj pokojn\u00fdch obiet, a k\u0148az ho sp\u00e1li na olt\u00e1ri na pr\u00edjemn\u00fa v\u00f4\u0148u pre P\u00e1na. Takto ho k\u0148az zbav\u00ed hriechu a odpust\u00ed sa mu.",
    "32": "Ak na obetu za hriech prinesie ako \u017eertvu ovcu, nech je to, \u010do prinesie, bez chyby.",
    "33": "Polo\u017e\u00ed ruku na obetu za hriech a zabije ju na obetu za hriech na mieste, kde sa zab\u00edja celostn\u00e1 \u017eertva.",
    "34": "Potom k\u0148az vezme na prst nie\u010do krvi z obety za hriech a poma\u017ee rohy olt\u00e1ra z\u00e1paln\u00fdch obiet a ostatn\u00fa jej krv vyleje ku spodku olt\u00e1ra.",
    "35": "Potom oddel\u00ed v\u0161etok jej loj, ako sa odde\u013euje loj bar\u00e1nka, \u010do sa prin\u00e1\u0161a ako pokojn\u00e1 obeta, a k\u0148az ho sp\u00e1li na olt\u00e1ri na z\u00e1paln\u00fa obetu pre P\u00e1na. Takto ho k\u0148az zbav\u00ed hriechu, ktor\u00e9ho sa dopustil, a odpust\u00ed sa mu."
}