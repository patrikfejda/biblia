{
    "1": "V tridsiatom \u0161iestom roku Asovho kra\u013eovania pritiahol izraelsk\u00fd kr\u00e1\u013e B\u00e1sa proti J\u00fadsku a opevnil R\u00e1mu, aby j\u00fadskemu kr\u00e1\u013eovi Asovi zabr\u00e1nil v\u00fdchod a pr\u00edstup.",
    "2": "Nato vzal Asa striebro a zlato z pokladnice P\u00e1novho domu a z pokladnice kr\u00e1\u013eovsk\u00e9ho domu a poslal Benhadadovi, kr\u00e1\u013eovi Aramu, ktor\u00fd b\u00fdval v Damasku, odkaz:",
    "3": "\"Nech je zmluva medzi mnou a tebou, medzi moj\u00edm otcom a tvoj\u00edm otcom. H\u013ea, posielam ti striebro a zlato. Zru\u0161 teda zmluvu, ktor\u00fa m\u00e1\u0161 s izraelsk\u00fdm kr\u00e1\u013eom B\u00e1som, aby odtiahol odo m\u0148a.\"",
    "4": "Benhadad s\u00fahlasil s kr\u00e1\u013eom Asom, poslal svojich vojensk\u00fdch velite\u013eov proti mest\u00e1m Izraela a porazili Ahion, Dan, Abelmaim a v\u0161etky skladi\u0161tia miest Neftaliho.",
    "5": "Ke\u010f sa to dopo\u010dul B\u00e1sa, prestal opev\u0148ova\u0165 R\u00e1mu, preru\u0161il svoju pr\u00e1cu.",
    "6": "Kr\u00e1\u013e Asa vzal v\u0161etk\u00fdch J\u00fadovcov a odniesli z R\u00e1my kamene a drevo, ktor\u00fdmi B\u00e1sa opev\u0148oval, a opevnil nimi Gabau a Masfu.",
    "7": "V tom \u010dase pri\u0161iel k j\u00fadskemu kr\u00e1\u013eovi Asovi videc Hanani a povedal mu: \"Preto\u017ee si sa spoliehal na aramejsk\u00e9ho kr\u00e1\u013ea a nespoliehal si sa na P\u00e1na, svojho Boha, uniklo ti z ruky vojsko aramejsk\u00e9ho kr\u00e1\u013ea.",
    "8": "Neboli Eti\u00f3p\u010dania a L\u00edbyjci po\u010detn\u00fdm vojskom s ve\u013ek\u00fdm mno\u017estvom vozov a jazdcov? Ale \u017ee si sa spoliehal na P\u00e1na, vydal ti ich do r\u00fak.",
    "9": "Lebo P\u00e1nove o\u010di pozeraj\u00fa po celej zemi, aby posilnili t\u00fdch, \u010do s\u00fa mu zo srdca oddan\u00ed. V tejto veci si konal nem\u00fadro, lebo odteraz bude\u0161 ma\u0165 vojny.\"",
    "10": "Asa sa nahneval na vidca a dal ho do v\u00e4zenia, ve\u013emi sa preto nahneval, a v tom \u010dase dal Asa zbi\u0165 aj niektor\u00fdch z \u013eudu.",
    "11": "Asove dejiny, prv\u0161ie i neskor\u0161ie, s\u00fa nap\u00edsan\u00e9 v Knihe kr\u00e1\u013eov J\u00fadu a Izraela.",
    "12": "V tridsiatom deviatom roku svojho kra\u013eovania Asa ochorel na nohy. Jeho choroba bola ve\u013emi \u0165a\u017ek\u00e1, ale ani vo svojej chorobe nevyh\u013ead\u00e1val P\u00e1na, ale lek\u00e1rov.",
    "13": "Potom sa Asa ulo\u017eil k svojim otcom a zomrel v \u0161tyridsiatom prvom roku svojho kra\u013eovania.",
    "14": "Pochovali ho v jeho hrobe, ktor\u00fd si vykopal v D\u00e1vidovom meste. Polo\u017eili ho na l\u00f4\u017eko, ktor\u00e9 bolo pln\u00e9 vo\u0148aviek a rozli\u010dn\u00fdch, masti\u010dk\u00e1rmi zhotoven\u00fdch mast\u00ed a zap\u00e1lili mu ve\u013ek\u00fd ohe\u0148."
}