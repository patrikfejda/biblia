{
    "1": "I stalo sa v siedmom roku, desiateho v piatom mesiaci, \u017ee pri\u0161li niektor\u00ed spomedzi starcov Izraela vypytova\u0165 sa P\u00e1na a posadili sa predo mnou.",
    "2": "Vtedy P\u00e1n prehovoril ku mne takto:",
    "3": "\"Syn \u010dloveka, prehovor k starcom Izraela a povedz im: Toto hovor\u00ed P\u00e1n, Jahve: Pri\u0161li ste sa ma vypytova\u0165? Ako \u017eijem, nedovol\u00edm, aby ste sa ma vypytovali - hovor\u00ed, P\u00e1n, Jahve.",
    "4": "Chce\u0161 ich s\u00fadi\u0165? Chce\u0161 s\u00fadi\u0165, syn \u010dloveka? Ozn\u00e1m im ohavnosti ich otcov",
    "5": "a povedz im: Toto hovor\u00ed P\u00e1n: Vtedy, ke\u010f som si vyvolil Izrael, semenu Jakubovho domu som zdvihol svoju ruku, dal som sa im pozna\u0165 v egyptskej krajine a zdvihol som kv\u00f4li nim svoju ruku so slovami: Ja som P\u00e1n, v\u00e1\u0161 Boh.",
    "6": "Vtedy som kv\u00f4li nim zdvihol svoju ruku, \u017ee ich vyvediem z egyptskej krajiny do krajiny, ktor\u00fa som im vyh\u013eadal, ktor\u00e1 opl\u00fdva mliekom a medom. Ona je skvostom v\u0161etk\u00fdch kraj\u00edn.",
    "7": "I riekol som: Odho\u010fte ka\u017ed\u00fd ohavnosti svojich o\u010d\u00ed a nepo\u0161kvr\u0148ujte sa egyptsk\u00fdmi modlami, ja som P\u00e1n, v\u00e1\u0161 Boh.",
    "8": "Ale vzb\u00farili sa proti mne a nechceli ma po\u010d\u00fava\u0165, v\u00f4bec nepoodhadzovali ohavnos\u0165 svojich o\u010d\u00ed a neopustili egyptsk\u00e9 modly. Vtedy som si zaumienil, \u017ee vylejem na nich svoju rozhor\u010denos\u0165 a ukoj\u00edm na nich v egyptskej krajine svoj hnev.",
    "9": "Konal som v\u0161ak pre svoje meno, aby sa neznesv\u00e4tilo v o\u010diach n\u00e1rodov, medzi ktor\u00fdmi boli, pred o\u010dami ktor\u00fdch som sa im dal pozna\u0165, \u017ee ich vyvediem z egyptskej krajiny.",
    "10": "Vyviedol som ich teda z egyptskej krajiny a zaviedol som ich na p\u00fa\u0161\u0165.",
    "11": "Potom som im dal svoje pr\u00edkazy, obozn\u00e1mil som ich so svojimi pr\u00e1vami, ktor\u00e9 m\u00e1 \u010dlovek zachov\u00e1va\u0165 a pod\u013ea nich \u017ei\u0165.",
    "12": "Dal som im svoje soboty, aby boli znamen\u00edm medzi mnou a medzi nimi; nech vedia, \u017ee ja, P\u00e1n, som to, ktor\u00fd ich posv\u00e4cujem.",
    "13": "Ale Izraelov dom sa vzb\u00faril proti mne na p\u00fa\u0161ti, nekr\u00e1\u010dali pod\u013ea mojich pr\u00edkazov a opovrhli mojimi pr\u00e1vami, ktor\u00e9 m\u00e1 \u010dlovek zachov\u00e1va\u0165 a pod\u013ea nich \u017ei\u0165. I moje soboty ve\u013emi znesv\u00e4tili. Vtedy som si zaumienil, \u017ee na p\u00fa\u0161ti vylejem na nich svoju rozhor\u010denos\u0165",
    "14": "Konal som v\u0161ak pre svoje meno, aby sa neznesv\u00e4tilo v o\u010diach n\u00e1rodov, pred o\u010dami ktor\u00fdch som ich vyviedol.",
    "15": "Zdvihol som teda kv\u00f4li nim na pustatine svoju ruku, \u017ee ich nevovediem do krajiny, ktor\u00fa som im dal, ktor\u00e1 opl\u00fdva mliekom a medom a je skvostom v\u0161etk\u00fdch kraj\u00edn.",
    "16": "Preto\u017ee opovrhli mojimi pr\u00e1vami, nekr\u00e1\u010dali pod\u013ea mojich pr\u00edkazov a znesv\u00e4tili moje soboty, ve\u010f srdce im i\u0161lo za ich modlami.",
    "17": "Ale oko sa mi z\u013eutovalo nad nimi, nevyhubil som ich a nevyni\u010dil som ich na p\u00fa\u0161ti.",
    "18": "I riekol som ich synom na p\u00fa\u0161ti: Necho\u010fte za zvykmi svojich otcov a ich oby\u010daje nezachov\u00e1vajte, nepo\u0161kvr\u0148ujte sa ich modlami!",
    "19": "Ja som P\u00e1n, v\u00e1\u0161 Boh, pod\u013ea mojich pr\u00edkazov kr\u00e1\u010dajte a moje pr\u00e1va zachov\u00e1vajte a konajte pod\u013ea nich!",
    "20": "Zasv\u00e4cujte moje soboty, nech s\u00fa znamen\u00edm medzi mnou a medzi vami, aby ste vedeli, \u017ee ja som P\u00e1n, v\u00e1\u0161 Boh.",
    "21": "Ale synovia sa vzb\u00farili proti mne, nekr\u00e1\u010dali pod\u013ea mojich pr\u00edkazov, nezachov\u00e1vali moje pr\u00e1va a\u00a0nekonali pod\u013ea nich, hoci m\u00e1 \u010dlovek pod\u013ea nich robi\u0165 a\u00a0pod\u013ea nich \u017ei\u0165, a\u00a0moje soboty znesv\u00e4covali. Vtedy som si zaumienil, \u017ee vylejem na nich svoju rozhor\u010denos\u0165 a\u00a0vypln\u00edm na nich svoj hnev na p\u00fa\u0161ti.",
    "22": "Jednako som si odvr\u00e1til ruku a konal som pre svoje meno, aby sa neznesv\u00e4tilo v o\u010diach n\u00e1rodov, pred ktor\u00fdmi som ich vyviedol.",
    "23": "Op\u00e4\u0165 som si zdvihol kv\u00f4li nim ruku na p\u00fa\u0161ti, \u017ee ich rozh\u00e1d\u017eem medzi n\u00e1rody a rozsejem po krajin\u00e1ch,",
    "24": "preto\u017ee nekonali pod\u013ea mojich pr\u00e1v, opovrhli mojimi pr\u00edkazmi, znesv\u00e4covali moje soboty a o\u010dami lipli na modl\u00e1ch svojich otcov.",
    "25": "Nu\u017e aj ja som im dal nedobr\u00e9 pr\u00edkazy a pr\u00e1va, ktor\u00e9 im nesl\u00fa\u017eili k \u017eivotu.",
    "26": "Po\u0161kvr\u0148oval som ich ich darmi, t\u00fdm, \u017ee nechali prech\u00e1dza\u0165 (cez ohe\u0148) v\u0161etko, \u010do otv\u00e1ra lono, aby som ich naplnil hr\u00f4zou, aby vedeli, \u017ee ja som P\u00e1n.",
    "27": "Preto syn \u010dloveka, hovor k Izraelovmu domu a povedz im: Toto hovor\u00ed P\u00e1n, Jahve: Aj t\u00fdm sa mi r\u00fahali va\u0161i otcovia, \u017ee boli ku mne vierolomn\u00ed.",
    "28": "Voviedol som ich do krajiny, pre ktor\u00fa som zdvihol svoju ruku, \u017ee im ju d\u00e1m, no kde len uvideli vyv\u00fd\u0161en\u00fd kopec alebo ko\u0161at\u00fd strom, u\u017e tam prin\u00e1\u0161ali svoje obety, d\u00e1vali tam svoje popudzuj\u00face dary, kl\u00e1dli tam svoje vo\u0148av\u00e9 \u017eertvy a vylievali tam svoje n\u00e1poje.",
    "29": "(I sp\u00fdtal som sa ich: \u010co je to za v\u00fd\u0161ina, na ktor\u00fa chod\u00edte? Nu\u017e nazvali ju a\u017e po tento de\u0148 V\u00fd\u0161inou.)",
    "30": "Preto povedz Izraelovmu domu: Toto hovor\u00ed P\u00e1n, Jahve: Po\u0161kvr\u0148ujete sa cesti\u010dkami svojich otcov a smiln\u00edte s ich ohavnos\u0165ami.",
    "31": "Aj ke\u010f prin\u00e1\u0161ate svoje dary, ke\u010f preh\u00e1\u0148ate svojich synov cez ohe\u0148: po\u0161kvr\u0148ujete sa pre v\u0161etky svoje modly a\u017e podnes. A ja sa v\u00e1m m\u00e1m da\u0165 vypytova\u0165, dom Izraelov? Ako \u017eijem, hovor\u00ed P\u00e1n, Jahve, ned\u00e1m sa v\u00e1m vypytova\u0165.",
    "32": "A ur\u010dite sa nestane to, \u010do v\u00e1m prich\u00e1dza na myse\u013e, ke\u010f vrav\u00edte: Budeme ako n\u00e1rody, ako kmene kraj\u00edn, budeme sl\u00fa\u017ei\u0165 drevu a kame\u0148u.",
    "33": "Ako \u017eijem, hovor\u00ed P\u00e1n, Jahve, budem nad vami kra\u013eova\u0165 pevnou rukou, vystret\u00fdm ramenom a kypiacim hnevom.",
    "34": "Pevnou rukou, vystret\u00fdm ramenom a kypiacim hnevom v\u00e1s vyvediem spomedzi n\u00e1rodov, pozbieram v\u00e1s z kraj\u00edn, v ktor\u00fdch ste rozh\u00e1dzan\u00ed.",
    "35": "Potom v\u00e1s zavediem na p\u00fa\u0161\u0165 n\u00e1rodov a budem sa tam s vami s\u00fadi\u0165 z tv\u00e1re do tv\u00e1re.",
    "36": "Ako som sa s\u00fadil s va\u0161imi otcami na p\u00fa\u0161ti egyptskej krajiny, tak sa budem s\u00fadi\u0165 s vami, hovor\u00ed P\u00e1n, Jahve.",
    "37": "Vtedy v\u00e1s pre\u017eeniem pod palicou a privediem v\u00e1s do z\u00e1v\u00e4zkov zmluvy.",
    "38": "Oddel\u00edm od v\u00e1s vzb\u00farencov a odvr\u00e1ten\u00fdch odo m\u0148a, vyvediem ich z krajiny, kde b\u00fdvali, ale na izraelsk\u00fa p\u00f4du nevkro\u010dia. Tak sa dozviete, \u017ee ja som P\u00e1n.",
    "39": "Vy v\u0161ak, dom Izraelov - toto hovor\u00ed P\u00e1n, Jahve -, cho\u010fte v\u0161etci za svojimi modlami a sl\u00fa\u017ete im. Ale potom ma budete po\u010d\u00fava\u0165 a neznesv\u00e4t\u00edte viac moje sv\u00e4t\u00e9 meno svojimi darmi a svojimi modlami.",
    "40": "Na svojej sv\u00e4tej hore, na vysokom vrchu Izraela - hovor\u00ed P\u00e1n, Jahve -, tam mi bude sl\u00fa\u017ei\u0165 cel\u00fd Izraelov dom, v\u0161etci v krajine; tam budem v nich ma\u0165 za\u013e\u00fabenie a tam budem po\u017eadova\u0165 va\u0161e obety a prvotiny va\u0161ich darov zo v\u0161etk\u00e9ho, \u010do zasv\u00e4t\u00edte.",
    "41": "Prijmem v\u00e1s blahosklonne ako \u013e\u00fabezn\u00fa v\u00f4\u0148u, ke\u010f v\u00e1s vyvediem spomedzi n\u00e1rodov a pozbieram v\u00e1s z kraj\u00edn, do ktor\u00fdch ste rozh\u00e1dzan\u00ed, a pred o\u010dami n\u00e1rodov uk\u00e1\u017eem, \u017ee som medzi vami sv\u00e4t\u00fd.",
    "42": "Vtedy budete vedie\u0165, \u017ee ja som P\u00e1n, ke\u010f v\u00e1s zavediem na izraelsk\u00fa p\u00f4du, do krajiny, pre ktor\u00fa som zdvihol svoju ruku, \u017ee ju d\u00e1m va\u0161im otcom.",
    "43": "A tam sa rozpam\u00e4t\u00e1te na svoje cesty a na svoje v\u00fd\u010diny, ktor\u00fdmi ste sa po\u0161kvrnili, a sami sebe sa budete hnusi\u0165 pre rozli\u010dn\u00e9 zlo\u010diny, ktor\u00e9 ste pop\u00e1chali.",
    "44": "Vtedy budete vedie\u0165, \u017ee ja som P\u00e1n, ke\u010f pre svoje meno budem s vami naklada\u0165 nie pod\u013ea va\u0161ich zl\u00fdch ciest ani pod\u013ea va\u0161ich hrie\u0161nych v\u00fd\u010dinov, dom Izraela,\" hovor\u00ed P\u00e1n, Jahve."
}