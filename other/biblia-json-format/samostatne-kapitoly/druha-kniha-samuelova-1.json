{
    "1": "Po \u0160aulovej smrti, ke\u010f sa D\u00e1vid vr\u00e1til po v\u00ed\u0165azstve nad Amalekitmi, ostal D\u00e1vid dva dni v Sikelegu.",
    "2": "Na tret\u00ed de\u0148 pri\u0161iel zo \u0160aulovho t\u00e1bora \u010dlovek, odev mal roztrhnut\u00fd a na hlave mal zem. Ke\u010f vkro\u010dil k D\u00e1vidovi, padol na zem a poklonil sa.",
    "3": "D\u00e1vid sa ho sp\u00fdtal: \"Odkia\u013e prich\u00e1dza\u0161?\" Odpovedal mu: \"Z t\u00e1bora Izraelitov som u\u0161iel.\"",
    "4": "D\u00e1vid sa ho op\u00fdtal: \"Ako sa vec stala? Rozpovedz mi!\" Odpovedal: \"Tak, \u017ee \u013eud utiekol z boja. Mnoh\u00ed z \u013eudu aj padli a zomreli. Zomrel aj \u0160aul a jeho syn Jonat\u00e1n.\"",
    "5": "D\u00e1vid sa sp\u00fdtal mlad\u00edka, ktor\u00fd mu to rozpr\u00e1val: \"Ako vie\u0161, \u017ee \u0160aul a jeho syn Jonat\u00e1n zomrel?\"",
    "6": "Mlad\u00edk, ktor\u00fd mu to rozpr\u00e1val, odpovedal: \"N\u00e1hodou som pri\u0161iel na vrch Gelboe a h\u013ea, \u0160aul sa opieral o svoju kopiju, ale vozy a jazdci ho doh\u00e1\u0148ali.",
    "7": "Vtedy sa obr\u00e1til nazad, uvidel ma a zavolal na m\u0148a. Odpovedal som: \"Tu som.\"",
    "8": "Op\u00fdtal sa ma: \"Kto si?\" Povedal som mu: \"Som Amalekita!\"",
    "9": "I povedal mi: \"Sta\u0148 si ku mne a zabi ma, lebo sa ma zmocnil z\u00e1vrat ale \u017eivot je vo mne cel\u00fd.\"",
    "10": "Preto som sa postavil k nemu a zabil som ho. Ve\u010f som vedel, \u017ee nepre\u017eije svoj p\u00e1d! Potom som vzal korunu, ktor\u00fa mal na hlave, a obr\u00fa\u010dku ktor\u00fa mal na ramene, a doniesol som ich svojmu p\u00e1novi. H\u013ea, tu s\u00fa!\"",
    "11": "Nato D\u00e1vid chytil svoj odev a roztrhol ho, podobne v\u0161etci mu\u017eovia, ktor\u00ed boli pri \u0148om.",
    "12": "Nariekali, plakali a postili sa a\u017e do ve\u010dera za \u0160aulom a jeho synom Jonat\u00e1nom, za P\u00e1nov\u00fdm \u013eudom a za domom Izraela, preto\u017ee padli pod me\u010dom.",
    "13": "Potom sa D\u00e1vid op\u00fdtal ml\u00e1denca, ktor\u00fd mu doniesol spr\u00e1vu: \"Odkia\u013e si?\" Odpovedal: \"Som syn chr\u00e1nenca Amalekitu.\"",
    "14": "A D\u00e1vid mu povedal: \"Ako to, \u017ee si sa neb\u00e1l vztiahnu\u0165 ruku a zabi\u0165 P\u00e1novho pomazan\u00e9ho?\"",
    "15": "Vtom privolal D\u00e1vid jedn\u00e9ho zo sluhov a povedal: \"Prist\u00fap a vrhni sa na\u0148ho!\" On ho zrazil tak, \u017ee zomrel.",
    "16": "A D\u00e1vid mu hovoril: \"Tvoja krv nech je na tvojej hlave, ve\u010f \u0165a vlastn\u00e9 \u00fasta usved\u010dili, ke\u010f vraveli: \"Ja som zabil P\u00e1novho pomazan\u00e9ho.\"",
    "17": "A D\u00e1vid spieval tento \u017ealospev za \u0160aulom a Jonat\u00e1nom.",
    "18": "A hovoril, \u017ee ho treba nau\u010di\u0165 synov J\u00fadu. Je nap\u00edsan\u00fd v Knihe spravodliv\u00fdch:",
    "19": "Izrael! Ozdoba na tvojich v\u0155\u0161koch je zabit\u00e1! Ako padli hrdinovia!",
    "20": "Neozn\u00e1mte to v G\u00e9te, na uliciach Askalona nehl\u00e1ste, nech sa dc\u00e9ry Fili\u0161t\u00edncov nete\u0161ia, nech nejasaj\u00fa dc\u00e9ry pohanov.",
    "21": "Vrchy Gelboe, nech nie je na v\u00e1s d\u00e1\u017e\u010f ani rosa, ani polia prvot\u00edn! Ve\u010f tam po\u0161kvrnen\u00fd bol \u0161t\u00edt hrdinov. \u0160aulov \u0161t\u00edt, ten nebol pomazan\u00fd olejom,",
    "22": "(le\u017e) krvou prebodnut\u00fdch, tukom hrdinov. Jonat\u00e1nov luk sa nevr\u00e1til nazad a \u0160aulov me\u010d sa nevr\u00e1til napr\u00e1zdno.",
    "23": "\u0160aul a Jonat\u00e1n, mil\u00ed, spanil\u00ed, nerozi\u0161li sa v \u017eivote ani v smrti. Boli r\u00fdchlej\u0161\u00ed ako orly, udatnej\u0161\u00ed ne\u017e levy.",
    "24": "Dc\u00e9ry Izraela, zapla\u010dte nad \u0160aulom, ve\u010f v\u00e1s skvostne do purpuru obliekal, na \u0161at prip\u00ednal v\u00e1m zlat\u00e9 ozdoby!",
    "25": "Ako padli hrdinovia uprostred boja! Jonat\u00e1n na tvojich kopcoch zabit\u00fd!",
    "26": "Kru\u0161no mi pre teba, brat m\u00f4j Jonat\u00e1n, ve\u013emi si mi bol mil\u00fd. Tvoja l\u00e1ska b\u00fdvala mi vz\u00e1cnej\u0161ia ako l\u00e1ska \u017eien. (Ako matka jedin\u00e1\u010dka miluje, tak som ja miloval teba.)",
    "27": "Ako padli hrdinovia, zahynuli n\u00e1stroje boja!"
}