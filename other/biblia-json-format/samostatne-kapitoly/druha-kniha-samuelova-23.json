{
    "1": "Toto s\u00fa D\u00e1vidove posledn\u00e9 slov\u00e1: \"V\u00fdrok Izaiho syna D\u00e1vida, v\u00fdrok vysokopostaven\u00e9ho mu\u017ea, pomazan\u00e9ho Jakubov\u00fdm Bohom, pevca piesn\u00ed Izraela.",
    "2": "P\u00e1nov duch cezo m\u0148a hovoril, jeho re\u010d mal som na jazyku.",
    "3": "Boh Izraela mi povedal, hovorila Skala Izraela: \"Kto spravodlivo vl\u00e1dne nad \u013eu\u010fmi, kto v Bo\u017eej b\u00e1zni vlad\u00e1ri,",
    "4": "je ako jas r\u00e1na, ke\u010f slnce vych\u00e1dza za r\u00e1na bezobla\u010dn\u00e9ho a z p\u00f4dy vyludzuje tr\u00e1vu po da\u017edi.\"",
    "5": "\u010ci nie je tak\u00fd m\u00f4j dom s Bo\u017eou pomocou? Ve\u010f zmluvu ve\u010dn\u00fa so mnou uzavrel, pevn\u00fa, zaisten\u00fa vo v\u0161etkom. V\u0161etko moje \u0161\u0165astie, v\u0161etko, \u010do len chcem, nie iba z neho vykl\u00ed\u010di?",
    "6": "Hrie\u0161nici v\u0161ak v\u0161etci s\u00fa jak t\u0155nie zaviate, nik ich nevezme do ruky.",
    "7": "A ak sa ich niekto dotkn\u00fa\u0165 chce, -",
    "8": "Toto s\u00fa men\u00e1 hrdinov, ktor\u00fdch mal D\u00e1vid: Hakmonita Isboset bol hlavou troch. On sa rozohnal svojou kopijou a jedn\u00fdm \u0161mahom zabil osemsto.",
    "9": "Po \u0148om bol Dodov syn Ahohita Eleazar, medzi troma hrdinami. Bol pri D\u00e1vidovi vo Fesdomime, ke\u010f sa tam Fili\u0161t\u00ednci zhroma\u017e\u010fovali do boja a Izraeliti ustupovali.",
    "10": "Ale on st\u00e1l a \u0165al Fili\u0161t\u00edncov, k\u00fdm mu neustala ruka a neprilepila sa mu ruka k me\u010du. Tak sp\u00f4sobil P\u00e1n ve\u013ek\u00e9 v\u00ed\u0165azstvo v ten de\u0148. Potom sa vojsko vr\u00e1tilo za n\u00edm, ale iba plieni\u0165.",
    "11": "Po \u0148om Ageho syn Hararita Sema. Ke\u010f sa Fili\u0161t\u00ednci zhroma\u017e\u010fovali v Lechi, bol tam ostredok po\u013ea pln\u00fd \u0161o\u0161ovice. A ke\u010f \u013eud utekal pred Fili\u0161t\u00edncami,",
    "12": "postavil sa prostred ostredku, chr\u00e1nil ho a \u0165al Fili\u0161t\u00edncov. Tak P\u00e1n sp\u00f4sobil ve\u013ek\u00e9 v\u00ed\u0165azstvo.",
    "13": "Raz zostupovali traja z tridsiatich za\u010diatkom \u017eatvy a pri\u0161li k D\u00e1vidovi do jaskyne Odolam. Rota Fili\u0161t\u00edncov t\u00e1borila v \u00fadol\u00ed Refaim.",
    "14": "D\u00e1vid bol pr\u00e1ve v pevnosti a pos\u00e1dka Fili\u0161t\u00edncov bola vtedy v Betleheme.",
    "15": "A D\u00e1vid vyslovil \u017eiados\u0165: \"Kto mi donesie vody na pitie z cisterny, ktor\u00e1 je v Betleheme pri br\u00e1ne?\"",
    "16": "Nato sa traja hrdinovia prebili cez t\u00e1bor Fili\u0161t\u00edncov, na\u010dreli vody z cisterny, ktor\u00e1 je v Betleheme pri br\u00e1ne, doniesli ju a dali D\u00e1vidovi. Nechcel ju v\u0161ak pi\u0165, ale vylial ju P\u00e1novi.",
    "17": "A povedal: \"Nech ma P\u00e1n chr\u00e1ni urobi\u0165 to! Je to krv mu\u017eov, ktor\u00ed i\u0161li s nasaden\u00edm svojich \u017eivotov.\" Preto ju nechcel pi\u0165. Toto urobili traja hrdinovia.",
    "18": "Joabov brat Abisai, syn Sarvie, bol hlavou tridsiatich. On zdvihol svoju kopiju na tristo, (ktor\u00fdch) prebodol: Mal meno medzi tridsiatimi.",
    "19": "Bol v\u00e1\u017eenej\u0161\u00ed ako tridsiati a bol im velite\u013eom, ale t\u00fdm trom sa nevyrovnal.",
    "20": "Jojadov syn Banai\u00e1\u0161, mocn\u00fd a \u010dinorod\u00fd mu\u017e z Kabseelu, porazil dvoch bo\u017e\u00edch levov moabsk\u00fdch. Okrem toho sa spustil dolu a zabil v studni leva v tak\u00fd de\u0148, ke\u010f bol sneh.",
    "21": "On zabil aj Egyp\u0165ana, vzh\u013eadn\u00e9ho mu\u017ea. Egyp\u0165an mal v ruke kopiju, ale on \u0161iel k nemu s palicou. Egyp\u0165anovi vytrhol kopiju z ruky a zabil ho jeho vlastnou kopijou.",
    "22": "Toto urobil Banai\u00e1\u0161, syn Jojadu, a mal meno medzi tridsiatimi hrdinami.",
    "23": "Bol v\u00e1\u017eenej\u0161\u00ed ako tridsiati, ale t\u00fdm trom sa nevyrovnal. D\u00e1vid ho zaradil do svojho sprievodu.",
    "24": "Joabov brat Asael bol medzi tridsiatimi. Elchanan, syn Dodu z Betlehema.",
    "25": "Sema z Harodu, Elika z Harodu,",
    "26": "Heles z Faletu, Hira, syn Akesa z Tekuy,",
    "27": "Abiezer z Anatotu, Mobonai z Chusy,",
    "28": "Selmon z Ahohu, Mahari z Netofatu,",
    "29": "Heled, syn B\u00e1nu z Netofatu, Etai, syn Ribaiho z Gabay Benjam\u00ednovcov,",
    "30": "Banai\u00e1\u0161 z Faratonu, Hedai z doliny Gaz,",
    "31": "Abialbon z Arbatu, Azmavet z Beromu,",
    "32": "Eliaba zo Salabonu, Jasenovi synovia, Jonat\u00e1n,",
    "33": "Sema z Ororu, Achiam, syn Sarara z Arori,",
    "34": "Elifelet, syn Machatiho syna \u00c1sbaiho, Eliam, syn Achitofela z Gelonu,",
    "35": "Hesrai z Karmelu, Farai z Arbu,",
    "36": "Igal, syn Natana zo Soby, Boni z Gadu,",
    "37": "Amon\u010dan Selek, Naharai z Berotu, zbrojno\u0161 Joaba, syna Sarvie.",
    "38": "Ira z Jetru, Gareb z Jetru,",
    "39": "Hetejec Uri\u00e1\u0161. Spolu tridsa\u0165sedem."
}