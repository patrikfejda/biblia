{
    "1": "Videnie Abdi\u00e1\u0161a. Toto hovor\u00ed P\u00e1n, Jahve, o Edome: Zves\u0165 som po\u010dul od P\u00e1na a posol bol poslan\u00fd k n\u00e1rodom: \"Vsta\u0148te, pozdvihnime sa proti nemu do boja!\"",
    "2": "H\u013ea, umen\u0161\u00edm \u0165a medzi n\u00e1rodmi, bude\u0161 ve\u013emi opovrhnut\u00fd!",
    "3": "Nadutos\u0165 tvojho srdca \u0165a oklame, obyvate\u013e skaln\u00fdch trhl\u00edn! S\u00eddli vysoko a hovor\u00ed si v srdci: \"Kto\u017ee ma zr\u00fati na zem?\"",
    "4": "\u010co sa vyv\u00fd\u0161i\u0161 ako orol a \u010do si aj medzi hviezdy hniezdo postav\u00ed\u0161, zr\u00fatim \u0165a odtia\u013e,\" hovor\u00ed P\u00e1n.",
    "5": "Ak pr\u00eddu k tebe zlodeji, ak no\u010dn\u00ed lupi\u010di - (a spusto\u0161ia \u0165a!) - \u010di si neukradn\u00fa, len ko\u013eko im sta\u010d\u00ed? Ak pr\u00eddu k tebe obera\u010di, \u010di nenechaj\u00fa paberky?",
    "6": "Ako popreh\u013ead\u00e1vaj\u00fa Ezaua, poprekut\u00e1vaj\u00fa jeho skr\u00fd\u0161e!",
    "7": "A\u017e k hraniciam \u0165a po\u017een\u00fa v\u0161etci mu\u017eovia tvojej zmluvy, oklam\u00fa, prem\u00f4\u017eu \u0165a tvoji chlebov\u00ed priatelia, os\u00eddlo postavia pod teba, ty nech\u00e1pav\u00fd!",
    "8": "\"\u010ci v ten de\u0148 - hovor\u00ed P\u00e1n - nevyni\u010d\u00edm mudrcov z Edomu a rozumnos\u0165 z Ezauovho vrchu?",
    "9": "Vtedy ochabn\u00fa tvoji hrdinovia, Teman, aby z Ezauovho vrchu ka\u017ed\u00fd vra\u017edou vyhynul.",
    "10": "Pre n\u00e1silie na tvojom bratovi Jakubovi pokryje \u0165a hanba a zahynie\u0161 naveky.",
    "11": "V de\u0148, ke\u010f si st\u00e1l oproti, v de\u0148, ke\u010f barbari zajali jeho vojsko a cudzinci vnikli do jeho br\u00e1n a o Jeruzalem h\u00e1dzali \u017ereb, i ty si bol ako jeden z nich.\"",
    "12": "Ale neh\u013ea\u010f na de\u0148 svojho brata, na de\u0148 jeho ne\u0161\u0165astia, nete\u0161 sa nad J\u00fadov\u00fdmi synmi v de\u0148 ich skazy a neroztv\u00e1raj si \u00fasta v de\u0148 \u00fazkosti.",
    "13": "Nevnikaj do br\u00e1ny m\u00f4jho \u013eudu v de\u0148 jeho pohromy, nepas si aj ty o\u010di na jeho ne\u0161\u0165ast\u00ed v de\u0148 jeho pohromy a nehrab sa za jeho majetkom v de\u0148 jeho pohromy!",
    "14": "Ani nestoj pri trhlin\u00e1ch, aby si hubil jeho ubehl\u00edkov, a nechytaj jeho ute\u010dencov v de\u0148 \u00fazkosti!",
    "15": "Lebo je bl\u00edzko P\u00e1nov de\u0148 proti v\u0161etk\u00fdm n\u00e1rodom. Ako si nakladal ty, tak nalo\u017e\u00ed s tebou, tvoje \u010diny ti zvr\u00e1ti na hlavu.",
    "16": "Lebo ako ste pili na mojom sv\u00e4tom vrchu, tak bud\u00fa pi\u0165 ustavi\u010dne v\u0161etky n\u00e1rody, bud\u00fa pi\u0165 a srka\u0165 a bud\u00fa, akoby neboli.",
    "17": "Na vrchu Sion bude v\u0161ak z\u00e1chrana a bude sv\u00e4t\u00fd; Jakubov dom sa zmocn\u00ed svojho majetku.",
    "18": "Jakubov dom bude oh\u0148om a Jozefov dom plame\u0148om, dom Ezauov v\u0161ak plevou, ktor\u00fa zap\u00e1lia a str\u00e1via, a z Ezauovho domu sa nezachr\u00e1ni nik, lebo P\u00e1n (tak) hovor\u00ed.",
    "19": "Zmocnia sa juhu, Ezauovho vrchu a roviny Fili\u0161t\u00edncov. Zmocnia sa Efraimov\u00fdch pol\u00ed a pol\u00ed Sam\u00e1rie a Benjam\u00edn Gala\u00e1du.",
    "20": "Zajat\u00ed tohto vojska, synov Izraela, sa zmocnia Kana\u00e1nu a\u017e po Sareptu a zajat\u00ed Jeruzalema, ktor\u00ed s\u00fa v Sardoch, zmocnia sa miest juhu.",
    "21": "Z\u00e1chranci vyst\u00fapia na vrch Sion, aby s\u00fadili Ezauov vrch a kr\u00e1\u013eovstvo bude patri\u0165 P\u00e1novi."
}