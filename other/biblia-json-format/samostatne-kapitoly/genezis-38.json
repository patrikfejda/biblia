{
    "1": "Bolo to asi v tom \u010dase, ke\u010f sa J\u00fada odtiahol od svojich bratov a svoj stan rozlo\u017eil pri mu\u017eovi z Odolamy, ktor\u00fd sa volal Hiram.",
    "2": "Tam J\u00fada videl dc\u00e9ru ist\u00e9ho Kana\u00e1n\u010dana, ktor\u00fd sa volal Sue. Vzal si ju za \u017eenu a obcoval s \u0148ou.",
    "3": "Ona po\u010dala a porodila syna a nazvala ho Her.",
    "4": "Potom znova po\u010dala a porodila syna a dala mu meno Onan.",
    "5": "Nato e\u0161te raz po\u010dala a zasa porodila syna, ktor\u00e9ho nazvala Sela. Ke\u010f ho porodila, bola v Kezibe.",
    "6": "J\u00fada potom vzal svojmu prvoroden\u00e9mu Herovi za man\u017eelku Tamaru.",
    "7": "Ale Her, J\u00fadov prvoroden\u00fd, sa znep\u00e1\u010dil P\u00e1novi a P\u00e1n mu dal zomrie\u0165.",
    "8": "Vtedy J\u00fada povedal Onanovi: \"Obcuj so \u017eenou svojho brata, vezmi si ju za \u017eenu a zaisti potomstvo svojmu bratovi!\"",
    "9": "Ke\u010f\u017ee Onan vedel, \u017ee potomstvo nebude jeho, kedyko\u013evek obcoval so \u017eenou svojho brata, zaka\u017ed\u00fdm vylieval semeno na zem, len aby neposkytol potomstvo svojmu bratovi.",
    "10": "P\u00e1novi sa v\u0161ak znep\u00e1\u010dilo \u010do robil, a dal zomrie\u0165 aj jemu.",
    "11": "Potom J\u00fada povedal svojej neveste Tamare: \"B\u00fdvaj ako vdova v dome svojho otca, k\u00fdm nedorastie m\u00f4j syn Sela!\" Myslel si toti\u017e, \u017ee by aj on zomrel ako jeho brat. Tamar teda odi\u0161la a b\u00fdvala v dome svojho otca.",
    "12": "Po dlh\u0161om \u010dase Sueho dc\u00e9ra, J\u00fadova \u017eena zomrela. Ke\u010f sa J\u00fadovi skon\u010dil sm\u00fatok, \u0161iel so svoj\u00edm priate\u013eom Hirom z Odolamy do Tamny k striha\u010dom svojich oviec.",
    "13": "Tamare ozn\u00e1mili: \"Pr\u00e1ve prich\u00e1dza do Tamny tvoj svokor striha\u0165 ovce.\"",
    "14": "Ona odlo\u017eila svoje vdovsk\u00e9 \u0161aty, prikryla sa z\u00e1vojom a zahalen\u00e1 si sadla pri vchode do Enaimu, ktor\u00fd je na ceste do Tamny, lebo videla, \u017ee ju nedali za \u017eenu Selovi, hoci u\u017e dor\u00e1stol.",
    "15": "Ke\u010f ju takto J\u00fada zbadal, pokladal ju za pobehlicu, lebo si zahalila tv\u00e1r,",
    "16": "a z cesty zabo\u010dil k nej a povedal: \"Po\u010duj, chcel by som s tebou obcova\u0165.\" Nevedel toti\u017e, \u017ee je to jeho nevesta. Ona mu vravela: \"\u010co mi d\u00e1\u0161, aby si mohol so mnou obcova\u0165?\"",
    "17": "On odvetil: \"Po\u0161lem ti z \u010driedy koz\u013ea.\" Ale ona povedala: \"Daj mi z\u00e1loh, k\u00fdm ho nepo\u0161le\u0161!\"",
    "18": "On povedal: \"Ak\u00fd z\u00e1loh ti m\u00e1m da\u0165?\" Ona vravela: \"Svoj pe\u010datn\u00fd prste\u0148, svoju \u0161n\u00faru a palicu, \u010do m\u00e1\u0161 v ruk\u00e1ch!\" On jej to dal a obcoval s \u0148ou a ona od neho po\u010dala.",
    "19": "Potom vstala a odi\u0161la odtia\u013e; odlo\u017eila z\u00e1voj a op\u00e4\u0165 si obliekla vdovsk\u00e9 \u0161aty.",
    "20": "Ke\u010f potom J\u00fada poslal po svojom priate\u013eovi z Odolamy koz\u013ea, aby od \u017eeny dostal sp\u00e4\u0165 z\u00e1loh, on ju nena\u0161iel.",
    "21": "Ke\u010f sa p\u00fdtal miestnych \u013eud\u00ed: \"Kde je t\u00e1 neviestka, \u010do sedela v Enaime pri ceste?\" Oni vraveli: \"Tu nebola nijak\u00e1 neviestka!\"",
    "22": "I vr\u00e1til sa k J\u00fadovi a povedal: \"Ja som ju nena\u0161iel a miestni \u013eudia tvrdia: \"Tu nebola nijak\u00e1 neviestka.\"",
    "23": "J\u00fada povedal: \"Nech si to m\u00e1, aby sme nevy\u0161li na posmech! Ja som jej poslal koz\u013ea, ale ty si ju nena\u0161iel!\"",
    "24": "Asi o tri mesiace ozn\u00e1mili J\u00fadovi: \"Tvoja nevesta Tamar sa dopustila smilstva a n\u00e1sledkom svojho smilstva je aj \u0165archav\u00e1!\" J\u00fada povedal: \"Vyve\u010fte ju, nech ju up\u00e1lia!\"",
    "25": "Ke\u010f ju vyviedli, poslala svojmu svokrovi odkaz: \"Po\u010dala som od toho mu\u017ea, ktor\u00e9mu patr\u00ed toto\" a dodala: \"Pozri, \u010d\u00ed je to majetok tento prste\u0148, t\u00e1to \u0161n\u00fara a t\u00e1to palica!\"",
    "26": "J\u00fada sa k veciam priznal a povedal: \"Ona je spravodlivej\u0161ia ako ja. Ve\u010f pre\u010do som ju nedal svojmu synovi Selovi!?\" No viac nemal s \u0148ou ni\u010d.",
    "27": "Ke\u010f pri\u0161iel \u010das p\u00f4rodu, boli dvoj\u010dat\u00e1 v jej \u017eivote.",
    "28": "A ke\u010f rodila, vystr\u010dil jeden ruku. Babica vzala \u010derven\u00fa ni\u0165 a uviazala mu ju na ruku a pritom povedala: \"Tento vy\u0161iel prv\u00fd.\"",
    "29": "On v\u0161ak ruku stiahol sp\u00e4\u0165 a vy\u0161iel jeho brat. Tu povedala ona: \"Pre\u010do si urobil pre seba trhlinu?\" A nazvala ho F\u00e1resom.",
    "30": "Nato sa zjavil jeho brat, ktor\u00fd mal na ruke \u010derven\u00fa ni\u0165 a nazvali ho Zarom."
}