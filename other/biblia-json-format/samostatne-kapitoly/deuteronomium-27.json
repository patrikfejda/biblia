{
    "1": "Moj\u017ei\u0161 nariadil so star\u0161\u00edmi Izraela: \"Zachov\u00e1vajte ka\u017ed\u00fd pr\u00edkaz, ktor\u00fd v\u00e1m dnes d\u00e1vam.",
    "2": "Ke\u010f prejdete cez Jord\u00e1n do krajiny, ktor\u00fa v\u00e1m d\u00e1 P\u00e1n, v\u00e1\u0161 Boh, postav\u00edte ve\u013ek\u00e9 kamene a natriete ich v\u00e1pnom,",
    "3": "aby si na ne mohol nap\u00edsa\u0165 v\u0161etky slov\u00e1 tohoto z\u00e1kona; ke\u010f prejdete cez Jord\u00e1n, aby si vo\u0161iel do krajiny, ktor\u00fa ti d\u00e1 P\u00e1n, tvoj Boh, do krajiny, ktor\u00e1 opl\u00fdva mliekom a medom, ako prisahal tvojim otcom.",
    "4": "Ke\u010f teda prejdete cez Jord\u00e1n, postavte na vrchu Hebal kamene, ako v\u00e1m to dnes naria\u010fujem, a natrite ich v\u00e1pnom!",
    "5": "Tam postav aj olt\u00e1r P\u00e1novi, svojmu Bohu, z kame\u0148ov, ktor\u00fdch sa \u017eelezo nedotklo,",
    "6": "z nekresan\u00fdch a nehladen\u00fdch kame\u0148ov postav\u00ed\u0161 olt\u00e1r P\u00e1novi, svojmu Bohu, a na \u0148om prinesie\u0161 celostn\u00fa \u017eertvu P\u00e1novi, svojmu Bohu,",
    "7": "obetuj pokojn\u00e9 obety a jedz tam a hosti sa pred P\u00e1nom, svoj\u00edm Bohom.",
    "8": "Na kamene nap\u00ed\u0161e\u0161 zrete\u013ene a jasne v\u0161etky slov\u00e1 tohto z\u00e1kona.\"",
    "9": "Moj\u017ei\u0161 a k\u0148azi z L\u00e9viho kme\u0148a vraveli cel\u00e9mu Izraelu: \"D\u00e1vaj pozor a po\u010duj, Izrael! Dnes si sa stal \u013eudom P\u00e1na, svojho Boha;",
    "10": "po\u010d\u00favaj jeho hlas a zachov\u00e1vaj prik\u00e1zania a z\u00e1kony, ktor\u00e9 ti dnes naria\u010fujem!\"",
    "11": "V ten de\u0148 prik\u00e1zal Moj\u017ei\u0161 \u013eudu:",
    "12": "\"Ke\u010f prejdete cez Jord\u00e1n, t\u00edto sa postavia na vrchu Garizim a bud\u00fa \u017eehna\u0165 \u013eud: Simeon, L\u00e9vi, J\u00fada, Isachar, Jozef a Benjam\u00edn.",
    "13": "Oproti, na vrchu Hebal, sa postavia zasa t\u00edto zlore\u010di\u0165: Ruben, Gad, Aser, Zabulon, Dan a Neftali.",
    "14": "A leviti za\u010dn\u00fa mohutn\u00fdm hlasom vola\u0165 k v\u0161etk\u00fdm mu\u017eom Izraela:",
    "15": "\"Prekliaty mu\u017e, ktor\u00fd si urob\u00ed modlu vyrez\u00e1van\u00fa alebo liatu - ohavnos\u0165 u P\u00e1na, dielo r\u00fak umelca - a ulo\u017e\u00ed ju na skrytom mieste!\" A v\u0161etok \u013eud nech povie: \"Amen!\"",
    "16": "\"Prekliaty, kto neuct\u00ed svojho otca alebo matku!\" A v\u0161etok \u013eud povie: \"Amen!\"",
    "17": "\"Prekliaty, kto prelo\u017e\u00ed medzn\u00fd kame\u0148 svojho bl\u00ed\u017eneho!\" A v\u0161etok \u013eud povie: \"Amen!\"",
    "18": "\"Prekliaty, kto zavedie slep\u00e9ho na bludn\u00fa cestu!\" A v\u0161etok \u013eud povie: \"Amen!\"",
    "19": "\"Prekliaty, kto prevr\u00e1ti pr\u00e1vo cudzinca, siroty a vdovy!\" A v\u0161etok \u013eud povie: \"Amen!\"",
    "20": "\"Prekliaty, kto bude spa\u0165 so \u017eenou svojho otca a odkryje prikr\u00fdvku jeho l\u00f4\u017eka!\" A v\u0161etok \u013eud povie: \"Amen!\"",
    "21": "\"Prekliaty, kto bude spa\u0165 s ak\u00fdmko\u013evek zviera\u0165om!\" A v\u0161etok \u013eud povie: \"Amen!\"",
    "22": "\"Prekliaty, kto bude spa\u0165 so svojou sestrou, dc\u00e9rou svojho otca alebo svojej matky!\" A v\u0161etok \u013eud povie: \"Amen!\"",
    "23": "\"Prekliaty, kto bude spa\u0165 so svojou testinou!\" A v\u0161etok \u013eud povie: \"Amen!\"",
    "24": "\"Prekliaty, kto tajne zabije svojho bl\u00ed\u017eneho!\" A v\u0161etok \u013eud povie: \"Amen!\"",
    "25": "\"Prekliaty, kto prijme dary, aby vytiekla nevinn\u00e1 krv!\" A v\u0161etok \u013eud povie: \"Amen!\"",
    "26": "\" Prekliaty, kto nezachov\u00e1 slov\u00e1 tohoto z\u00e1kona a nevypln\u00ed ich skutkami!\" A v\u0161etok \u013eud povie: \"Amen!\""
}