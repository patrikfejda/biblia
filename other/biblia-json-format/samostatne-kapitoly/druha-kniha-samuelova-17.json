{
    "1": "Vtedy Achitofel povedal Absol\u00f3novi: \"Vyberiem si dvan\u00e1s\u0165tis\u00edc mu\u017eov a zoberiem sa (e\u0161te) tejto noci prenasledova\u0165 D\u00e1vida.",
    "2": "Napadnem ho - ve\u010f je ustat\u00fd a sklesl\u00fd - a podes\u00edm ho, tak\u017ee sa v\u0161etok \u013eud, ktor\u00fd je s n\u00edm, rozutek\u00e1. Potom osamel\u00e9ho kr\u00e1\u013ea zabijem",
    "3": "a privediem sp\u00e4\u0165 k tebe cel\u00e9 mu\u017estvo, ako sa vracia jedin\u00fd mu\u017e. Ve\u010f ty h\u013ead\u00e1\u0161 jedn\u00e9ho \u010dloveka, potom bude cel\u00fd \u013eud v pokoji.\"",
    "4": "Absol\u00f3novi sa re\u010d p\u00e1\u010dila, aj v\u0161etk\u00fdm star\u0161\u00edm Izraela.",
    "5": "Absol\u00f3n v\u0161ak povedal: \"Zavolajte aj Arachitu Chusaiho, chceme po\u010du\u0165 aj to, \u010do m\u00e1 on na \u00fastach.\"",
    "6": "Chusai pri\u0161iel k Absol\u00f3novi a Absol\u00f3n mu povedal: \"Takto hovor\u00ed Achitofel. M\u00e1me previes\u0165 jeho n\u00e1vrh? Ak nie, hovor ty!\"",
    "7": "A Chusai povedal Absol\u00f3novi: \"Nie je dobr\u00e1 rada, ktor\u00fa dal Achitofel v tomto pr\u00edpade.\"",
    "8": "A Chusai hovoril (\u010falej): \"Ty vie\u0161, \u017ee tvoj otec a jeho \u013eudia s\u00fa hrdinovia a \u017ee maj\u00fa rozhor\u010den\u00fa du\u0161u ako ml\u00e1\u010fat zbaven\u00e1 medvedica na poli. Ve\u010f tvoj otec je bojovn\u00edk, ktor\u00fd nenech\u00e1 svojich \u013eud\u00ed spa\u0165!",
    "9": "Isto sa teraz schoval v niektorej trhline alebo na nejakom (inom) mieste a ak hne\u010f na za\u010diatku niekto padne, ten, kto o tom po\u010duje, bude hovori\u0165: \"\u013dud, ktor\u00fd ide za Absol\u00f3nom, utrpel ve\u013ek\u00fa por\u00e1\u017eku.\"",
    "10": "Vtedy by iste ochabol aj tak\u00fd, kto je zmu\u017eil\u00fd, ktor\u00e9ho srdce je ako srdce leva. Ve\u010f cel\u00fd Izrael vie, \u017ee tvoj otec je hrdina a \u017ee t\u00ed, \u010do s\u00fa s n\u00edm, s\u00fa smel\u00ed \u013eudia.",
    "11": "Rad\u00edm teda: Nech sa k tebe zhroma\u017ed\u00ed cel\u00fd Izrael od Danu a\u017e po Bersabe ako piesok pri mori a ty bude\u0161 tiahnu\u0165 v ich strede.",
    "12": "A ke\u010f doraz\u00edme k nemu na niektorom mieste, kde ho n\u00e1jdeme, napadneme ho, ako pad\u00e1 rosa na p\u00f4du a neostane ani on a ani jedin\u00fd z cel\u00e9ho jeho mu\u017estva.",
    "13": "A ak sa utiahne do niektor\u00e9ho mesta, obtiahne cel\u00fd Izrael okolo toho mesta povrazy a stiahneme ho do riek \u017ee tam neostane ani kamienka.\"",
    "14": "Vtedy Absol\u00f3n a v\u0161etci izraelsk\u00ed mu\u017eovia hovorili: \"Rada Arachitu Chusaiho je lep\u0161ia ako Achitofelova rada.\" P\u00e1n toti\u017e prik\u00e1zal znemo\u017eni\u0165 dobr\u00fa Achitofelovu radu, lebo P\u00e1n chcel Absol\u00f3na vrhn\u00fa\u0165 do ne\u0161\u0165astia. -",
    "15": "Nato Chusai povedal k\u0148azovi Sadokovi a Abiatarovi: \"Takto a takto radil Achitofel Absol\u00f3novi a star\u0161\u00edm Izraela, toto a toto som radil ja.",
    "16": "Teraz teda po\u0161lite r\u00fdchlo a ozn\u00e1mte D\u00e1vidovi: \"Neosta\u0148 cez noc pri brodoch na rovine, ale prejdi hne\u010f, aby nezni\u010dili kr\u00e1\u013ea a \u013eud, ktor\u00fd je s n\u00edm!\"",
    "17": "Jonat\u00e1n a Achim\u00e1s st\u00e1li pri prameni RogeI. I pri\u0161la sl\u00fa\u017eka a podala im spr\u00e1vu, oni to zas mali \u00eds\u0165 ozn\u00e1mi\u0165 D\u00e1vidovi. Nemohli sa toti\u017e uk\u00e1za\u0165 a vojs\u0165 do mesta.",
    "18": "Ale videl ich ak\u00fdsi chlapec a ozn\u00e1mil to Absol\u00f3novi. Obaja r\u00fdchlo odi\u0161li a vo\u0161li v Bahurime do domu \u010dloveka, ktor\u00fd mal na dvore stud\u0148u, a spustili sa do nej.",
    "19": "\u017dena vzala prikr\u00fdvku, rozostrela ju nad stud\u0148u a nasypala na \u0148u zrna, tak\u017ee nebolo ni\u010d pozna\u0165.",
    "20": "Absol\u00f3novi sluhovia pri\u0161li k \u017eene do domu a p\u00fdtali sa: \"Kde je Achim\u00e1s a Jonat\u00e1n \u017dena im odpovedala: \"Odi\u0161li odtia\u013eto k vode.\" H\u013eadali (ich), ale nena\u0161li a vr\u00e1tili sa do Jeruzalema.",
    "21": "Ke\u010f (t\u00ed) odi\u0161li, vyliezli zo studne, i\u0161li a podali kr\u00e1\u013eovi D\u00e1vidovi spr\u00e1vu. Povedali D\u00e1vidovi: \"Vsta\u0148te a prejdite r\u00fdchlo cez vodu, lebo takto radil proti v\u00e1m Achitofel!",
    "22": "Nato D\u00e1vid a v\u0161etok \u013eud, ktor\u00fd bol s n\u00edm, vstal a pre\u0161iel cez Jord\u00e1n. K\u00fdm sa r\u00e1no rozvidnilo, nech\u00fdbal ani jeden, ktor\u00fd by nebol pre\u0161iel cez Jord\u00e1n.",
    "23": "Ke\u010f Achitofel videl, \u017ee nekonaj\u00fa pod\u013ea jeho rady, osedlal osla, zobral sa a \u0161iel domov do svojho mesta, porobil v dome poriadky a obesil sa. Tam zomrel a pochovali ho v otcovskom hrobe.",
    "24": "D\u00e1vid pri\u0161iel do Mahanaimu, Absol\u00f3n (on a v\u0161etci mu\u017ei Izraela s n\u00edm) pre\u0161iel cez Jord\u00e1n.",
    "25": "Absol\u00f3n postavil nad vojsko Amasu namiesto Joaba. Amasa bol synom mu\u017ea menom Jetra Izmaelitu, ktor\u00fd mal pomer s Izaiho dc\u00e9rou Abigalou, sestrou Joabovej matky Sarvie.",
    "26": "Izraeliti a Absol\u00f3n t\u00e1borili v krajine Gala\u00e1d.",
    "27": "Ke\u010f D\u00e1vid pri\u0161iel do Mahanaimu, S\u00f3bi, syn Na\u00e1sa z Raby Amon\u010danov, Machir, syn Amiela z Lodabaru, a Gala\u00e1d\u010dan Berzelai z Rogelimu",
    "28": "doniesli prikr\u00fdvky, \u010da\u0161e, hlinen\u00e9 n\u00e1doby, p\u0161enicu, ja\u010dme\u0148, m\u00faku, pra\u017een\u00e9 zrno, fazu\u013eu, \u0161o\u0161ovicu,",
    "29": "med, maslo, ovce a kravsk\u00fd syr, aby mal \u010do jes\u0165 D\u00e1vid a \u013eud, ktor\u00fd bol s n\u00edm. Lebo si hovorili: \"\u013dud na p\u00fa\u0161ti vyhladol, ustal a dostal sm\u00e4d.\""
}