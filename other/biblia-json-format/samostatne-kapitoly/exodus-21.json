{
    "1": "Toto s\u00fa pr\u00e1vne ustanovenia, ktor\u00e9 im predlo\u017e\u00ed\u0161:",
    "2": "Ak si k\u00fapi\u0161 hebrejsk\u00e9ho otroka, nech ti sl\u00fa\u017ei \u0161es\u0165 rokov a v siedmom roku od\u00edde bezplatne slobodn\u00fd.",
    "3": "Ak pri\u0161iel s\u00e1m, s\u00e1m aj od\u00edde. Ak bol u\u017e \u017eenat\u00fd, od\u00edde s n\u00edm aj jeho \u017eena.",
    "4": "Ak mu v\u0161ak p\u00e1n dal \u017eenu a ona mu porodila synov a dc\u00e9ry, \u017eena aj s de\u0165mi patria p\u00e1novi a len on s\u00e1m od\u00edde.",
    "5": "Ak v\u0161ak otrok vyhl\u00e1si: \"Milujem svojho p\u00e1na, svoju man\u017eelku a svoje deti a neod\u00eddem na slobodu,\"",
    "6": "jeho p\u00e1n ho privedie pred Boha, potom ho zavedie k dver\u00e1m alebo verajam a jeho p\u00e1n mu \u0161idlom prepichne ucho. A bude jeho otrokom naveky.",
    "7": "Ak niekto pred\u00e1 svoju dc\u00e9ru za nevo\u013enicu, ona neod\u00edde, ako odch\u00e1dzaj\u00fa otrokyne.",
    "8": "Ak sa znep\u00e1\u010di svojmu p\u00e1novi, ktor\u00fd si ju vybral, nech jej dovol\u00ed vyk\u00fapi\u0165 sa. Nesmie ju v\u0161ak preda\u0165 cudziemu n\u00e1rodu, ak sa od nej odvr\u00e1til.",
    "9": "Ak ju ur\u010d\u00ed svojmu synovi, bude s \u0148ou zaobch\u00e1dza\u0165 pod\u013ea pr\u00e1va dc\u00e9r.",
    "10": "Ak by si vzal e\u0161te \u010fal\u0161iu, t\u00fato neukr\u00e1ti ani na jedle, ani na \u0161atstve, ani na man\u017eelskom obcovan\u00ed.",
    "11": "Ak jej neposkytne tieto tri veci, tak ona m\u00f4\u017ee vo\u013ene od\u00eds\u0165 bez toho, \u017eeby nie\u010do platila.",
    "12": "Ten, kto niekoho udrie tak, \u017ee ho zabije, mus\u00ed zomrie\u0165.",
    "13": "Ak to v\u0161ak neurobil \u00famyselne, ale azda Boh to dopustil, tak ti ustanov\u00edm miesto, kde sa bude m\u00f4c\u0165 utiec\u0165.",
    "14": "Kto zlo\u010dinne a \u00fakladne zabije svojho bl\u00ed\u017eneho, aj od m\u00f4jho olt\u00e1ra ho odtrhne\u0161, aby zomrel.",
    "15": "Kto udrie svojho otca alebo svoju matku, mus\u00ed zomrie\u0165.",
    "16": "Kto ukradne \u010dloveka a pred\u00e1 ho, alebo ho bude ma\u0165 vo svojej moci, mus\u00ed zomrie\u0165.",
    "17": "Kto zlore\u010d\u00ed svojmu otcovi alebo svojej matke, mus\u00ed zomrie\u0165.",
    "18": "Ak sa mu\u017eovia poh\u00e1daj\u00fa a jeden udrie druh\u00e9ho kame\u0148om alebo nejak\u00fdm \u0165a\u017e\u0161\u00edm predmetom tak, \u017ee ten s\u00edce nezomrie, ale bude le\u017ea\u0165 na l\u00f4\u017eku,",
    "19": "ak potom vstane a bude chodi\u0165 vonku o palici, tak ten, \u010do ho udrel, bude bez trestu; nahrad\u00ed v\u0161ak tamtomu, \u010do zame\u0161kal, a zaplat\u00ed, \u010do sa vynalo\u017eilo na jeho lie\u010denie.",
    "20": "Kto tak udrie svojho otroka alebo svoju sl\u00fa\u017eku palicou, \u017ee zomrie pod jeho rukou, treba ho pr\u00edsne potresta\u0165;",
    "21": "ak ostan\u00fa jeden alebo dva dni na\u017eive, nepodlieha nijak\u00e9mu trestu, lebo oni s\u00fa jeho majetkom.",
    "22": "Ak sa mu\u017eovia medzi sebou bij\u00fa a potom udr\u00fa tehotn\u00fa \u017eenu tak, \u017ee jej od\u00edde plod, ale nenastane ne\u0161\u0165astie, tak ten zaplat\u00ed to\u013eko, ko\u013eko od neho bude \u017eiada\u0165 man\u017eel \u017eeny - a d\u00e1 to pod\u013ea rozhodnutia sudcov.",
    "23": "Ale ak nastane ne\u0161\u0165astie, tak d\u00e1\u0161 \u017eivot za \u017eivot,",
    "24": "oko za oko, zub za zub, ruku za ruku, nohu za nohu,",
    "25": "pop\u00e1leninu za pop\u00e1leninu, ranu za ranu, hr\u010du za hr\u010du.",
    "26": "Ak niekto udrie svojho otroka alebo svoju sl\u00fa\u017eku po oku a zni\u010d\u00ed mu ho, za jeho oko daruje mu slobodu.",
    "27": "Ak vybije svojmu otrokovi alebo svojej sl\u00fa\u017eke zub, prepust\u00ed ho za jeho zub na slobodu.",
    "28": "Ak b\u00fdk tak pokole mu\u017ea alebo \u017eenu, \u017ee zomr\u00fa, b\u00fdk sa mus\u00ed ukame\u0148ova\u0165 a jeho m\u00e4so sa nesmie jes\u0165. Majite\u013e b\u00fdka v\u0161ak nepodlieha trestu.",
    "29": "Ale ak b\u00fdk u\u017e predt\u00fdm klal a majite\u013e nedozeral na\u0148, hoci bol na to upozornen\u00fd, ak zm\u00e1rnil mu\u017ea alebo \u017eenu, bude ukame\u0148ovan\u00fd a aj jeho majite\u013e mus\u00ed zomrie\u0165.",
    "30": "Ak sa mu v\u0161ak ulo\u017e\u00ed pe\u0148a\u017eit\u00e1 pokuta, tak za svoj \u017eivot zaplat\u00ed tak\u00e9 v\u00fdkupn\u00e9, ak\u00e9 sa mu ulo\u017e\u00ed.",
    "31": "Ke\u010f pokole chlapca alebo diev\u010da, nalo\u017e\u00ed sa s n\u00edm pod\u013ea t\u00fdch ist\u00fdch ustanoven\u00ed.",
    "32": "Ak b\u00fdk pokole otroka alebo sl\u00fa\u017eku, tak sa jeho p\u00e1novi zaplat\u00ed tridsa\u0165 strieborn\u00fdch \u0161eklov a b\u00fdk sa ukame\u0148uje.",
    "33": "Ke\u010f niekto nech\u00e1 otvoren\u00fa cisternu, alebo ak niekto vykope cisternu a nezakryje ju, a ak potom do nej padne b\u00fdk alebo osol,",
    "34": "tak majite\u013e cisterny zaplat\u00ed v peniazoch n\u00e1hradu jeho majite\u013eovi, odhynut\u00fd (kus) v\u0161ak bude jeho.",
    "35": "Ke\u010f nie\u010d\u00ed b\u00fdk pokole b\u00fdka niekoho in\u00e9ho tak, \u017ee zahynie, tak \u017eiv\u00e9ho b\u00fdka musia preda\u0165 a s jeho cenou sa rozdelia, s uhynut\u00fdm sa tie\u017e rozdelia.",
    "36": "Ke\u010f sa v\u0161ak vedelo \u017ee b\u00fdk kole a jeho majite\u013e nedozeral na\u0148, tak zaplat\u00ed \u00fapln\u00fa n\u00e1hradu, b\u00fdka za b\u00fdka a uhynut\u00fd (kus) bude cel\u00fd jeho."
}