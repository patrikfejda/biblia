{
    "1": "Ke\u010f sme sa od nich odtrhli a vypl\u00e1vali, priamym smerom sme pri\u0161li na K\u00f3s, druh\u00fd de\u0148 na Rodos a stadia\u013e do Patary.",
    "2": "Tam sme na\u0161li lo\u010f, ktor\u00e1 sa plavila do Fen\u00edcie. Nasadli sme a vypl\u00e1vali.",
    "3": "Na doh\u013ead sme sa pribl\u00ed\u017eili k Cypru, ale nechali sme ho v\u013eavo. A plavili sme sa do S\u00fdrie a do\u0161li sme do T\u00fdru, lebo tam mala lo\u010f vylo\u017ei\u0165 n\u00e1klad.",
    "4": "My sme vyh\u013eadali u\u010den\u00edkov a zostali sme tam sedem dn\u00ed. Oni z vnuknutia Ducha hovorili Pavlovi, aby nechodil do Jeruzalema.",
    "5": "Ke\u010f tie dni uplynuli vybrali sme sa na cestu. V\u0161etci aj s man\u017eelkami a de\u0165mi n\u00e1s odprevadili a\u017e za mesto. Na brehu sme si k\u013eakli a pomodlili sme sa.",
    "6": "Potom sme sa rozl\u00fa\u010dili, nast\u00fapili sme na lo\u010f a oni sa vr\u00e1tili domov.",
    "7": "My sme z T\u00fdru po skon\u010den\u00ed plavby pri\u0161li do Ptolemaidy. Pozdravili sme bratov a zostali sme jeden de\u0148 u nich.",
    "8": "Na druh\u00fd de\u0148 sme odcestovali a do\u0161li sme do C\u00e9zarey. Tam sme vo\u0161li do domu evanjelistu Filipa - on bol jeden zo siedmich - a ostali sme u\u0148ho.",
    "9": "Mal \u0161tyri dc\u00e9ry panny, ktor\u00e9 prorokovali.",
    "10": "A ke\u010f sme tam boli viac dn\u00ed, pri\u0161iel z Judey ist\u00fd prorok menom Agabus.",
    "11": "Ke\u010f pri\u0161iel k n\u00e1m, vzal Pavlov opasok, zviazal si nohy a ruky a povedal: \"Toto hovor\u00ed Duch Sv\u00e4t\u00fd: \"Mu\u017ea, ktor\u00e9mu patr\u00ed tento opasok, takto \u017didia v Jeruzaleme zvia\u017eu a vydaj\u00fa ho do r\u00fak pohanov.\"",
    "12": "Ke\u010f sme to po\u010duli, prosili sme aj my, aj tamoj\u0161\u00ed, aby nechodil do Jeruzalema.",
    "13": "Ale Pavol odpovedal: \"\u010co rob\u00edte? Pre\u010do pla\u010dete a tr\u00e1pite mi srdce? Ve\u010f ja som hotov\u00fd nielen da\u0165 sa zviaza\u0165, ale aj umrie\u0165 v Jeruzaleme pre meno P\u00e1na Je\u017ei\u0161a.\"",
    "14": "A ke\u010f sme ho nemohli prehovori\u0165, prestali sme; povedali sme: \"Nech sa stane P\u00e1nova v\u00f4\u013ea!\"",
    "15": "Po t\u00fdchto d\u0148och sme sa pripravili a vystupovali sme do Jeruzalema.",
    "16": "S nami \u0161li aj niektor\u00ed u\u010den\u00edci z C\u00e9zarey a viedli so sebou ist\u00e9ho Cyper\u010dana Mnazona, d\u00e1vneho u\u010den\u00edka, u ktor\u00e9ho sme mali b\u00fdva\u0165.",
    "17": "Ke\u010f sme pri\u0161li do Jeruzalema, bratia n\u00e1s milo prijali.",
    "18": "Na druh\u00fd de\u0148 \u0161iel Pavol s nami k Jakubovi, kde sa zi\u0161li v\u0161etci star\u0161\u00ed.",
    "19": "Pozdravil ich a dopodrobna vyrozpr\u00e1val, \u010do urobil Boh prostredn\u00edctvom jeho slu\u017eby medzi pohanmi.",
    "20": "Ke\u010f to po\u010duli, oslavovali Boha a jemu povedali: \"Vid\u00ed\u0161, brat, ko\u013eko tis\u00edc \u017didov uverilo a v\u0161etci horlia za z\u00e1kon.",
    "21": "Ale o tebe sa dopo\u010duli, \u017ee u\u010d\u00ed\u0161 v\u0161etk\u00fdch \u017didov, \u010do s\u00fa medzi pohanmi, aby odpadli od Moj\u017ei\u0161a, a hovor\u00ed\u0161, \u017ee nemaj\u00fa obrez\u00e1va\u0165 svojich synov ani \u017ei\u0165 pod\u013ea zvykov.",
    "22": "\u010co teda robi\u0165? Isto sa dozvedia, \u017ee si pri\u0161iel.",
    "23": "Urob teda toto, \u010do ti hovor\u00edme: M\u00e1me \u0161tyroch mu\u017eov, ktor\u00ed maj\u00fa s\u013eub.",
    "24": "Vezmi ich, posv\u00e4\u0165 sa s nimi a zapla\u0165 za nich; aby si dali oholi\u0165 hlavu. Tak zvedia v\u0161etci, \u017ee nie je ni\u010d na tom, \u010do o tebe po\u010duli, ale \u017ee aj s\u00e1m zachov\u00e1va\u0161 z\u00e1kon a \u017eije\u0161 pod\u013ea neho.",
    "25": "A o pohanoch, \u010do uverili, sme rozhodli a nap\u00edsali, aby sa zd\u0155\u017eali m\u00e4sa obetovan\u00e9ho modl\u00e1m, krvi, zadusen\u00e9ho a smilstva.\"",
    "26": "A tak Pavol vzal t\u00fdch mu\u017eov, na druh\u00fd de\u0148 sa s nimi o\u010distil, vo\u0161iel do chr\u00e1mu a ohl\u00e1sil, \u017ee sa kon\u010dia dni o\u010dis\u0165ovania, len \u010do sa prinesie za ka\u017ed\u00e9ho z nich obeta.",
    "27": "Ke\u010f sa t\u00fdch sedem dn\u00ed u\u017e kon\u010dilo, zbadali ho v chr\u00e1me \u017didia z \u00c1zie: Pob\u00farili cel\u00fd z\u00e1stup, polo\u017eili na\u0148 ruky",
    "28": "a kri\u010dali: \"Mu\u017eovia, Izraeliti, pom\u00e1hajte! Toto je ten \u010dlovek, \u010do v\u0161etk\u00fdch v\u0161ade u\u010d\u00ed proti \u013eudu, proti z\u00e1konu a proti tomuto miestu. Ba e\u0161te aj Gr\u00e9kov voviedol do chr\u00e1mu a po\u0161kvrnil toto sv\u00e4t\u00e9 miesto.\"",
    "29": "V meste s n\u00edm toti\u017e videli Efezana Trofima a mysleli si, \u017ee Pavol ho voviedol do chr\u00e1mu.",
    "30": "Cel\u00e9 mesto sa rozb\u00farilo a za\u010dal sa zbieha\u0165 \u013eud. Chytili Pavla, vyvliekli ho z chr\u00e1mu a hne\u010f zatvorili br\u00e1ny.",
    "31": "U\u017e ho chceli zabi\u0165, ke\u010f do\u0161lo velite\u013eovi kohorty hl\u00e1senie, \u017ee sa cel\u00fd Jeruzalem b\u00fari.",
    "32": "On si hne\u010f vzal vojakov a\u00a0stotn\u00edkov a\u00a0zbehol k\u00a0nim. Ke\u010f uvideli velite\u013ea a\u00a0vojakov, prestali Pavla bi\u0165.",
    "33": "Tu velite\u013e prist\u00fapil k nemu, vzal ho a rozk\u00e1zal ho sp\u00fata\u0165 dvoma re\u0165azami. Potom sa op\u00fdtal, kto je to a \u010do vykonal.",
    "34": "Ale v dave ka\u017ed\u00fd vykrikoval nie\u010do in\u00e9. A ke\u010f sa v tom zm\u00e4tku nemohol dozvedie\u0165 ni\u010d ist\u00e9, rozk\u00e1zal ho odvies\u0165 do pevnosti.",
    "35": "Ke\u010f pri\u0161iel ku schodom, museli ho pre n\u00e1silie davu vojaci nies\u0165,",
    "36": "lebo cel\u00e9 mno\u017estvo \u013eudu \u0161lo za n\u00edm a kri\u010dali: \"Pre\u010d s n\u00edm!\"",
    "37": "Ke\u010f ho u\u017e mali vovies\u0165 do pevnosti, povedal Pavol velite\u013eovi: \"Smiem ti nie\u010do poveda\u0165?\" On vravel: \"Ty vie\u0161 po gr\u00e9cky?",
    "38": "Nie si ty ten Egyp\u0165an, \u010do ned\u00e1vno vyvolal vzburu a vyviedol na p\u00fa\u0161\u0165 \u0161tyritis\u00edc zbojn\u00edkov?\"",
    "39": "Pavol povedal: \"Ja som \u017did z cil\u00edcijsk\u00e9ho Tarzu, ob\u010dan nie nezn\u00e1meho mesta. Pros\u00edm \u0165a, dovo\u013e mi prehovori\u0165 k \u013eudu.\"",
    "40": "On mu dovolil a Pavol, ako st\u00e1l na schodoch, pokynul \u013eudu rukou. Ke\u010f nastalo \u00fapln\u00e9 ticho, prehovoril k nim po hebrejsky:"
}