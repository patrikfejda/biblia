{
    "1": "Potom ma viedol nasp\u00e4\u0165 cez vonkaj\u0161iu br\u00e1nu sv\u00e4tyne, bola v\u0161ak zatvoren\u00e1.",
    "2": "A P\u00e1n mi riekol: \"T\u00e1to br\u00e1na bude zatvoren\u00e1; neotvor\u00ed sa a nik cez \u0148u neprejde, lebo cez \u0148u vtiahol P\u00e1n, Boh Izraela; preto bude zatvoren\u00e1.",
    "3": "\u010co sa knie\u017ea\u0165a t\u00fdka, preto\u017ee je knie\u017ea, m\u00f4\u017ee sa v nej zdr\u017eova\u0165, aby tam jedol chlieb pred P\u00e1nom. Nech prich\u00e1dza smerom od predsiene br\u00e1ny a tou istou cestou nech odch\u00e1dza!\"",
    "4": "Potom ma viedol smerom k severnej br\u00e1ne pred prie\u010delie chr\u00e1mu a videl som, \u017ee P\u00e1nova velebnos\u0165 naplnila P\u00e1nov chr\u00e1m! I padol som na tv\u00e1r.",
    "5": "P\u00e1n mi povedal: \"Syn \u010dloveka, pozoruj a svojimi o\u010dami vi\u010f a u\u0161ami po\u010d\u00favaj v\u0161etko, \u010do ti budem hovori\u0165 o rozli\u010dn\u00fdch predpisoch chr\u00e1mu a o jeho ustanoveniach a d\u00e1vaj pozor, ako sa vch\u00e1dza do chr\u00e1mu cez v\u0161etky jeho v\u00fdchody.",
    "6": "A povedz vzb\u00farencom, Izraelovmu domu: Toto hovor\u00ed P\u00e1n, Jahve: Nech je u\u017e dos\u0165 rozli\u010dn\u00fdch va\u0161ich ohavnost\u00ed, dom Izraelov:",
    "7": "ke\u010f priv\u00e1dzate cudzincov s neobrezan\u00fdm srdcom a neobrezan\u00fdm telom, aby boli v mojej sv\u00e4tyni a ju, ktor\u00e1 je moj\u00edm domom, znesv\u00e4tili, ke\u010f obetujete m\u00f4j pokrm, tuk a krv; v\u0161etk\u00fdmi svojimi ohavnos\u0165ami ru\u0161\u00edte moju zmluvu.",
    "8": "A nezachovali ste slu\u017ebu mojej sv\u00e4tyne, ale na moju slu\u017ebu v mojej sv\u00e4tyni ste postavili str\u00e1\u017ecov.",
    "9": "Toto hovor\u00ed P\u00e1n, Jahve: Cudzinec s neobrezan\u00fdm srdcom a neobrezan\u00fdm telom nech v\u00f4bec nevkro\u010d\u00ed do mojej sv\u00e4tyne, nik z cudzincov, ktor\u00ed b\u00fdvaj\u00fa uprostred synov Izraela;",
    "10": "ale leviti, ktor\u00ed sa odo m\u0148a vzdialili vtedy, ke\u010f Izrael bl\u00fadil, ktor\u00ed zabl\u00fadili odo m\u0148a za svojimi modlami, t\u00ed musia nies\u0165 svoju vinu",
    "11": "a musia v mojej sv\u00e4tyni sl\u00fa\u017ei\u0165 ako str\u00e1\u017ecovia pri br\u00e1nach domu a ako obsluhova\u010di domu. Oni bud\u00fa zab\u00edja\u0165 celopaly a \u017eertvy za \u013eud\u00ed a bud\u00fa pri nich st\u00e1\u0165, aby ich obsl\u00fa\u017eili.",
    "12": "Preto\u017ee im posluhovali pri ich modl\u00e1ch a boli synom Izraela os\u00eddlom na hriech, preto som si zdvihol proti nim ruku - hovor\u00ed P\u00e1n, Jahve - a pones\u00fa svoju vinu.",
    "13": "Nesm\u00fa sa mi pribl\u00ed\u017ei\u0165, aby mi sl\u00fa\u017eili ako k\u0148azi, a nepribl\u00ed\u017eia sa k ni\u010domu, \u010do je mne sv\u00e4t\u00e9, k sv\u00e4tosv\u00e4t\u00fdm veciam, ale pones\u00fa svoju hanbu a svoje ohavnosti, ktor\u00e9 pop\u00e1chali.",
    "14": "Urob\u00edm teda z nich sluhov na slu\u017ebu chr\u00e1mu, pre v\u0161etky jeho pr\u00e1ce a pre v\u0161etko, \u010do sa v \u0148om m\u00e1 robi\u0165.",
    "15": "Levitsk\u00ed k\u0148azi v\u0161ak, Sadokovi synovia, ktor\u00ed zachovali slu\u017ebu v mojej sv\u00e4tyni, ke\u010f synovia Izraela zabl\u00fadili odo m\u0148a, t\u00ed sa mi bud\u00fa pribli\u017eova\u0165, aby mi sl\u00fa\u017eili, a nech stoja predo mnou, aby mi obetovali tuk a krv, hovor\u00ed P\u00e1n, Jahve.",
    "16": "Oni vst\u00fapia do mojej sv\u00e4tyne a prist\u00fapia k m\u00f4jmu stolu, aby mi sl\u00fa\u017eili, a bud\u00fa pri mne vykon\u00e1va\u0165 slu\u017ebu.",
    "17": "Ke\u010f v\u0161ak vkro\u010dia cez br\u00e1ny vn\u00fatorn\u00e9ho n\u00e1dvoria, oble\u010d\u00fa si pl\u00e1tenn\u00e9 r\u00facha; vlna sa nesmie na nich dosta\u0165, ke\u010f bud\u00fa vykon\u00e1va\u0165 slu\u017ebu v br\u00e1ne vn\u00fatorn\u00e9ho n\u00e1dvoria a v dome.",
    "18": "Pl\u00e1tenn\u00e9 turbany bud\u00fa ma\u0165 na hlav\u00e1ch a pl\u00e1tenn\u00e9 nohavi\u010dky bud\u00fa ma\u0165 okolo bedier; prepoten\u00fdmi sa nesm\u00fa op\u00e1sa\u0165.",
    "19": "Ke\u010f v\u0161ak vyst\u00fapia do vonkaj\u0161ieho n\u00e1dvoria, vyzle\u010d\u00fa si \u0161aty, v ktor\u00fdch konali slu\u017ebu, vlo\u017eia ich do ciel sv\u00e4tyne a oble\u010d\u00fa si in\u00e9 \u0161aty, aby svoj\u00edm odevom neposv\u00e4tili \u013eud.",
    "20": "Hlavu si nesm\u00fa oholi\u0165, ale ani dlh\u00e9 vlasy pusti\u0165; musia si hlavu slu\u0161ne obstrih\u00e1va\u0165.",
    "21": "Ke\u010f k\u0148az vkro\u010d\u00ed do vn\u00fatorn\u00e9ho n\u00e1dvoria, v\u00f4bec nesmie pi\u0165 v\u00edno.",
    "22": "Vdovu ani prepusten\u00fa si nesm\u00fa vzia\u0165 za man\u017eelku, ale iba panny z potomstva Izraelovho domu alebo vdovu, ktor\u00e1 zostala vdovou po k\u0148azovi.",
    "23": "M\u00f4j \u013eud maj\u00fa u\u010di\u0165 o rozdiele medzi sv\u00e4t\u00fdm a oby\u010dajn\u00fdm a uk\u00e1za\u0165 im rozdiel medzi \u010dist\u00fdm a po\u0161kvrnen\u00fdm.",
    "24": "Pri spore bud\u00fa oni rozhodova\u0165; maj\u00fa ho rozs\u00fadi\u0165 pod\u013ea mojich pr\u00e1v. Musia zachov\u00e1va\u0165 moje pr\u00edkazy a nariadenia pri v\u0161etk\u00fdch mojich sviatkoch a zasv\u00e4cova\u0165 moje soboty.",
    "25": "K m\u0155tvemu \u010dloveku nesm\u00fa prist\u00fapi\u0165, po\u0161kvrnili by sa; sm\u00fa sa po\u0161kvrni\u0165 iba pri otcovi, matke, synovi, dc\u00e9re, bratovi a nevydatej sestre.",
    "26": "Po o\u010dis\u0165ovan\u00ed mu musia po\u010d\u00edta\u0165 sedem dn\u00ed",
    "27": "a ke\u010f vst\u00fapi do vn\u00fatorn\u00e9ho n\u00e1dvoria, aby konal slu\u017ebu vo sv\u00e4tyni, nech prinesie svoju obetu za hriech, hovor\u00ed P\u00e1n, Jahve.",
    "28": "Bud\u00fa ma\u0165 dedi\u010dstvo, ale ich dedi\u010dstvom budem ja. Majetok im v Izraeli nedajte, ja budem ich majetkom.",
    "29": "Oni bud\u00fa jes\u0165 pokrmov\u00e9 obety, obety za hriech a za previnenie a v\u0161etko, \u010do je v Izraeli zarieknut\u00e9, bude ich.",
    "30": "V\u00fdber v\u0161etk\u00fdch prvot\u00edn zo v\u0161etk\u00e9ho a v\u0161etky venovan\u00e9 dary zo v\u0161etk\u00e9ho, zo v\u0161etk\u00fdch va\u0161ich venovan\u00ed, bud\u00fa patri\u0165 k\u0148azom; a prvotinu svojej tl\u010de dajte k\u0148azovi, aby privolal na tvoj dom po\u017eehnanie.",
    "31": "Zdochlinu a \u010do roztrhali vt\u00e1ky alebo zver, k\u0148azi nesm\u00fa jes\u0165 v\u00f4bec."
}