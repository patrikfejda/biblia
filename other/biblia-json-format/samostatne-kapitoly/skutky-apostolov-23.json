{
    "1": "Pavol sa uprene zah\u013eadel na ve\u013eradu a povedal: \"Bratia, ja som si po\u010d\u00ednal pod\u013ea najlep\u0161ieho svedomia pred Bohom a\u017e do dne\u0161n\u00e9ho d\u0148a.\"",
    "2": "Tu ve\u013ek\u0148az Anani\u00e1\u0161 rozk\u00e1zal t\u00fdm, \u010do st\u00e1li pri \u0148om, aby ho udreli po \u00fastach.",
    "3": "Vtedy mu Pavol povedal: \u201eBoh udrie teba, ty obielen\u00e1 stena! Sed\u00ed\u0161 tu, aby si ma s\u00fadil pod\u013ea z\u00e1kona, a\u00a0proti z\u00e1konu ma k\u00e1\u017ee\u0161 bi\u0165?\"",
    "4": "T\u00ed, \u010do tam st\u00e1li, povedali: \"Bo\u017eiemu ve\u013ek\u0148azovi zlore\u010d\u00ed\u0161?\"",
    "5": "Pavol vravel: \"Nevedel som, bratia, \u017ee je to ve\u013ek\u0148az; ve\u010f je nap\u00edsan\u00e9: \"Knie\u017ea\u0165u svojho \u013eudu nebude\u0161 zlore\u010di\u0165.\"",
    "6": "Ale Pavol vedel, \u017ee jedna \u010das\u0165 s\u00fa saduceji a druh\u00e1 farizeji, preto zvolal vo ve\u013erade: \"Bratia, ja som farizej, syn farizejov. Pre n\u00e1dej a zm\u0155tvychvstanie ma s\u00fadia.\"",
    "7": "Ako to povedal, nastala medzi farizejmi a saducejmi h\u00e1dka a zhroma\u017edenie sa roz\u010deslo.",
    "8": "Lebo saduceji tvrdia, \u017ee niet zm\u0155tvychvstania ani anjela ani ducha, k\u00fdm farizeji vyzn\u00e1vaj\u00fa jedno i druh\u00e9.",
    "9": "Strhol sa ve\u013ek\u00fd krik a vstali niektor\u00ed z\u00e1konn\u00edci z \u010dasti farizejov a protestovali: \"Nenach\u00e1dzame ni\u010d zl\u00e9 na tomto \u010dlovekovi. A \u010do ak s n\u00edm hovoril duch alebo anjel?!\"",
    "10": "Ke\u010f h\u00e1dka silnela, velite\u013e z obavy, \u017ee Pavla roztrhaj\u00fa, poslal dolu vojakov, aby im ho vyrvali a odviedli do pevnosti.",
    "11": "V nasleduj\u00facu noc st\u00e1l pred n\u00edm P\u00e1n a hovoril: \"Bu\u010f pevn\u00fd! Lebo ako si o mne sved\u010dil v Jeruzaleme, tak mus\u00ed\u0161 sved\u010di\u0165 aj v R\u00edme.\"",
    "12": "Ke\u010f sa rozodnilo, zbehli sa \u017didia a\u00a0zaprisahali sa, \u017ee nebud\u00fa ani jes\u0165 ani pi\u0165, k\u00fdm Pavla nezabij\u00fa.",
    "13": "T\u00fdch, \u010do sa takto sprisahali, bolo vy\u0161e \u0161tyridsa\u0165.",
    "14": "Pri\u0161li k ve\u013ek\u0148azom a star\u0161\u00edm a vraveli: \"Pr\u00edsahou sme sa zaviazali, \u017ee ni\u010d neok\u00fasime, k\u00fdm nezabijeme Pavla.",
    "15": "Vy teraz spolu s ve\u013eradou ozn\u00e1mte velite\u013eovi, aby ho priviedol k v\u00e1m, akoby ste sa chceli dozvedie\u0165 o \u0148om nie\u010do presnej\u0161ie; my sme pripraven\u00ed zabi\u0165 ho sk\u00f4r, ako ta d\u00f4jde.\"",
    "16": "Ale o \u00fakladoch po\u010dul syn Pavlovej sestry. Preto sa vybral vo\u0161iel do pevnosti a ozn\u00e1mil to Pavlovi.",
    "17": "Pavol si zavolal jedn\u00e9ho zo stotn\u00edkov a povedal mu: \"Zave\u010f tohoto mlad\u00edka k velite\u013eovi, lebo mu m\u00e1 \u010dosi ozn\u00e1mi\u0165.\"",
    "18": "On ho vzal, zaviedol ho k velite\u013eovi a vravel: \"V\u00e4ze\u0148 Pavol si ma zavolal a prosil, aby som zaviedol tohoto mlad\u00edka k tebe, lebo ti m\u00e1 \u010dosi poveda\u0165.\"",
    "19": "Velite\u013e ho vzal za ruku, utiahol sa s n\u00edm nabok a p\u00fdtal sa: \"\u010co mi to m\u00e1\u0161 ozn\u00e1mi\u0165?\"",
    "20": "On povedal: \"\u017didia sa dohovorili, \u017ee \u0165a poprosia, aby si zajtra Pavla priviedol do ve\u013erady, akoby sa malo o \u0148om zisti\u0165 nie\u010do presnej\u0161ie.",
    "21": "Ale ty im never, lebo na\u0148 \u010d\u00edha z nich viac ako \u0161tyridsa\u0165 mu\u017eov, ktor\u00ed sa zaprisahali, \u017ee nebud\u00fa ani jes\u0165 ani pi\u0165, k\u00fdm ho nezabij\u00fa. A teraz pripraven\u00ed \u010dakaj\u00fa na tvoj s\u00fahlas.\"",
    "22": "Tu velite\u013e mlad\u00edka prepustil a prik\u00e1zal mu: \"Nehovor nikomu, \u017ee si mi to ozn\u00e1mil.\"",
    "23": "Potom zavolal dvoch stotn\u00edkov a povedal im: \"Pripravte na deviatu hodinu ve\u010der dvesto vojakov, ktor\u00ed p\u00f4jdu do C\u00e9zarey, aj sedemdesiat jazdcov a dvesto kopijn\u00edkov.",
    "24": "Aj dobyt\u010dat\u00e1 pripravte, aby na ne posadili Pavla a bezpe\u010dne ho dopravili k vlad\u00e1rovi F\u00e9lixovi.",
    "25": "Nap\u00edsal aj list tak\u00e9hoto znenia:",
    "26": "\"Klaudius Lyzi\u00e1\u0161 pozdravuje vzne\u0161en\u00e9ho vlad\u00e1ra F\u00e9lixa.",
    "27": "Tohoto mu\u017ea chytili \u017didia, a ke\u010f sa chystali zabi\u0165 ho, pri\u0161iel som s vojskom a vyrval som im ho, lebo som sa dozvedel, \u017ee je Riman.",
    "28": "Chcel som vedie\u0165, z \u010doho ho obvi\u0148uj\u00fa, preto som ho priviedol pred ich ve\u013eradu",
    "29": "a zistil som \u017ee ho \u017ealuj\u00fa pre ak\u00e9si sporn\u00e9 ot\u00e1zky ich z\u00e1kona. Ale obvinenia; za ktor\u00e9 by si zasluhoval smr\u0165 alebo put\u00e1, niet.",
    "30": "A ke\u010f som dostal hl\u00e1senie o \u00fakladoch, ktor\u00e9 strojili tomuto mu\u017eovi, hne\u010f som ho poslal k tebe a nariadil som aj \u017ealobcom, aby tebe povedali, \u010do maj\u00fa proti nemu.\"",
    "31": "Vojaci teda pod\u013ea rozkazu Pavla vzali a za noci ho odviedli do Antipatridy.",
    "32": "Na druh\u00fd de\u0148 nechali s n\u00edm \u00eds\u0165 jazdcov a vr\u00e1til sa do pevnosti",
    "33": "Oni do\u0161li do C\u00e9zarey, odovzdali vlad\u00e1rovi list, a postavili pred neho aj Pavla.",
    "34": "Pre\u010d\u00edtal si list a\u00a0op\u00fdtal sa, z\u00a0ktorej provincie poch\u00e1dza. A\u00a0ke\u010f sa dozvedel, \u017ee z\u00a0Cil\u00edcie,",
    "35": "povedal: \u201eVypo\u010dujem \u0165a, ke\u010f pr\u00eddu aj tvoji \u017ealobcovia.\" A\u00a0rozk\u00e1zal ho str\u00e1\u017ei\u0165 v\u00a0Herodesovej vl\u00e1dnej budove."
}