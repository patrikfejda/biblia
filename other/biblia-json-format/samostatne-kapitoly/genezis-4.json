{
    "1": "Adam potom poznal svoju \u017eenu Evu a ona po\u010dala a porodila Kaina a povedala: \"Z\u00edskala som \u010dloveka od P\u00e1na.\"",
    "2": "A op\u00e4\u0165 porodila jeho brata, \u00c1bela. \u00c1bel bol pastier oviec, Kain ro\u013en\u00edk.",
    "3": "Po nejakom \u010dase Kain priniesol obetu P\u00e1novi z po\u013en\u00fdch plod\u00edn.",
    "4": "Aj \u00c1bel obetoval podobne z prvot\u00edn svojich oviec, z t\u00fdch najtu\u010dnej\u0161\u00edch. A P\u00e1n zhliadol na \u00c1bela a na jeho obetu.",
    "5": "Na Kaina v\u0161ak a na jeho obetu nezhliadol. Kain sa ve\u013emi rozhneval a zamra\u010dila sa mu tv\u00e1r.",
    "6": "Tu povedal P\u00e1n Kainovi: \"Pre\u010do sa hnev\u00e1\u0161 a pre\u010do sa ti zamra\u010dila tv\u00e1r?",
    "7": "\u010ci nie je to takto: Ak rob\u00ed\u0161 dobre, m\u00f4\u017ee\u0161 sa vystrie\u0165, ale ak dobre nerob\u00ed\u0161, \u010d\u00edha hriech pri dver\u00e1ch a sleduje \u0165a jeho \u017eiadostivos\u0165, a predsa ty ju m\u00e1\u0161 ovl\u00e1da\u0165?\"",
    "8": "Tu Kain povedal svojmu bratovi \u00c1belovi: \"Vyjdime si von!\" A ke\u010f boli na poli, napadol Kain svojho brata \u00c1bela a zabil ho.",
    "9": "A P\u00e1n povedal Kainovi: \"Kde je tvoj brat \u00c1bel?\" On v\u0161ak odvetil: \"Neviem. \u010ci som ja str\u00e1\u017eca svojho brata?\"",
    "10": "P\u00e1n povedal: \"\u010co si to urobil?! Hlas krvi tvojho brata hlasno vol\u00e1 zo zeme ku mne.",
    "11": "Bu\u010f teraz prekliaty zo zeme, ktor\u00e1 otvorila \u00fasta, aby pila krv tvojho brata z tvojich r\u00fak!",
    "12": "Ke\u010f bude\u0161 obr\u00e1ba\u0165 p\u00f4du, neprinesie ti nijak\u00fa \u00farodu. Bude\u0161 nest\u00e1ly a t\u00falav\u00fd na zemi.\"",
    "13": "Kain povedal P\u00e1novi: \"M\u00f4j zlo\u010din je v\u00e4\u010d\u0161\u00ed, ne\u017e aby mi bol odpusten\u00fd.",
    "14": "H\u013ea, ty ma dnes odh\u00e1\u0148a\u0161 od zeme a budem sa skr\u00fdva\u0165 pred tvojou tv\u00e1rou; nest\u00e1ly a t\u00falav\u00fd budem na zemi. A ktoko\u013evek ma n\u00e1jde, zabije ma.\"",
    "15": "P\u00e1n mu v\u0161ak povedal: \"Nie tak! Lebo ka\u017ed\u00fd, kto zabije Kaina, sedemn\u00e1sobn\u00fa pomstu si odnesie!\" Potom P\u00e1n urobil Kainovi znak, aby ho nik, kto ho n\u00e1jde, nezabil.",
    "16": "A Kain sa vzdialil od P\u00e1na a zdr\u017eoval sa v kraji Nod na v\u00fdchod od Edenu.",
    "17": "A Kain poznal svoju \u017eenu a ona po\u010dala a porodila Henocha. Potom vystaval mesto a nazval ho menom svojho syna Henocha",
    "18": "Henochovi sa narodil zasa Irad; Iradovi Maviel, Mavielovi Matusael a Matusaelovi Lamech.",
    "19": "Lamech si vzal dve \u017eeny. Jedna mala meno Ada a druh\u00e1 mala meno Sela.",
    "20": "Ada porodila Jabela; on je praotcom t\u00fdch, \u010do b\u00fdvaj\u00fa v stanoch a chovaj\u00fa dobytok.",
    "21": "Meno jeho brata bolo Jubal. On je praotcom v\u0161etk\u00fdch, \u010do hraj\u00fa na citare a na flaute.",
    "22": "Aj Sela porodila Tubalkaina, kov\u00e1\u010da, ktor\u00fd robil v\u0161elijak\u00e9 veci z medi a zo \u017eeleza. Tubalkainova sestra bola Noema.",
    "23": "Raz povedal Lamech svojim \u017een\u00e1m, Ade a Sele: \"Po\u010dujte m\u00f4j hlas, Lamechove \u017eeny, naklo\u0148te sluch k mojej re\u010di! Zabijem mu\u017ea, ktor\u00fd ma poran\u00ed, a ml\u00e1denca, ktor\u00fd ma udrie.",
    "24": "Sedem r\u00e1z pomsten\u00fd bude Kain,",
    "25": "Adam op\u00e4\u0165 poznal svoju \u017eenu a ona porodila syna a dala mu meno Set, hovoriac: \"Ve\u010f Boh mi nahradil in\u00e9ho potomka namiesto \u00c1bela, ktor\u00e9ho zabil Kain.\"",
    "26": "Aj Setovi sa narodil syn a dal mu meno Enos. Vtedy sa za\u010dalo vz\u00fdva\u0165 meno P\u00e1novo.  V"
}