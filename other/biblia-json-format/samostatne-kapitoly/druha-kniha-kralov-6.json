{
    "1": "Prorock\u00ed synovia hovorili Elizeovi: \"Pozri, miesto, kde b\u00fdvame s tebou, je tesn\u00e9.",
    "2": "P\u00f4jdeme a\u017e k Jord\u00e1nu, vezmeme odtia\u013e ka\u017ed\u00fd jedno brvno a urob\u00edme si tam miesto na b\u00fdvanie.\" Odpovedal: \"Cho\u010fte!\"",
    "3": "Ktor\u00fdsi vravel: \"Po\u010f aj ty so svojimi slu\u017eobn\u00edkmi!\" Odpovedal: \"P\u00f4jdem.\"",
    "4": "I\u0161iel teda s nimi a ke\u010f do\u0161li k Jord\u00e1nu, vyt\u00ednali stromy.",
    "5": "Ako ktor\u00fdsi z nich vyt\u00ednal kme\u0148, padlo mu \u017eelezo do vody a vykr\u00edkol: \"Beda, m\u00f4j pane, a to bolo vypo\u017ei\u010dan\u00e9!\"",
    "6": "Bo\u017e\u00ed mu\u017e sa op\u00fdtal: \"Kde padlo?\" A ke\u010f mu uk\u00e1zal miesto, od\u0165al kus dreva, hodil ho ta a \u017eelezo vypl\u00e1valo.",
    "7": "I povedal: \"Vezmi si ho!\" On vystrel ruku a vzal si ho. -",
    "8": "Aramejsk\u00fd kr\u00e1\u013e viedol s Izraelom vojnu. I radil sa so svojimi poddan\u00fdmi a povedal: \"Na tom a tom mieste budete so mnou t\u00e1bori\u0165.\"",
    "9": "Vtedy Bo\u017e\u00ed mu\u017e poslal izraelsk\u00e9mu kr\u00e1\u013eovi odkaz: \"Daj si pozor a necho\u010f na to miesto, lebo tam t\u00e1boria Aramej\u010dania!\"",
    "10": "Izraelsk\u00fd kr\u00e1\u013e poslal na miesto, ktor\u00e9 mu ozna\u010dil Bo\u017e\u00ed mu\u017e a pred ktor\u00fdm ho varoval, a dal ho pozorova\u0165, a nielen raz alebo dva razy.",
    "11": "T\u00e1to vec roz\u010du\u013eovala srdce aramejsk\u00e9ho kr\u00e1\u013ea. Zvolal svojich sluhov a sp\u00fdtal sa ich: \"Neviete mi poveda\u0165, kto n\u00e1s prezradil izraelsk\u00e9mu kr\u00e1\u013eovi?\"",
    "12": "Ktor\u00fdsi z jeho sluhov mu povedal: \"Nie, m\u00f4j kr\u00e1\u013eovsk\u00fd pane, ale prorok Elizeus, ktor\u00fd je v Izraeli, ozn\u00e1mi izraelsk\u00e9mu kr\u00e1\u013eovi aj slov\u00e1, ktor\u00e9 hovor\u00ed\u0161 vo svojej sp\u00e1lni.\"",
    "13": "Nato povedal: \"Cho\u010fte a pozrite sa, kde je; po\u0161lem a d\u00e1m ho chyti\u0165.\" Ozn\u00e1mili mu: \"Je v Dotane.\"",
    "14": "Poslal ta kone, vozy a mocn\u00fd oddiel. Do\u0161li v noci a obk\u013e\u00fa\u010dili mesto.",
    "15": "Ke\u010f sluha Bo\u017eieho mu\u017ea v\u010dasr\u00e1no vstal a vy\u0161iel von, zazrel, \u017ee mesto obk\u013eu\u010duje mocn\u00fd oddiel, kone a vozy. Sluha mu povedal: \"Beda, m\u00f4j Pane! \u010co budeme robi\u0165?\"",
    "16": "Odpovedal: \"Neboj sa, lebo t\u00fdch, \u010do s\u00fa s nami, je viac ako t\u00fdch, \u010do s\u00fa s nimi!\"",
    "17": "A Elizeus sa modlil: \"Pane, otvor mu o\u010di, nech vid\u00ed!\" Vtom P\u00e1n otvoril sluhove o\u010di a videl, \u017ee vrch okolo Elizea je pln\u00fd ohniv\u00fdch kon\u00ed a vozov.",
    "18": "A ke\u010f (nepriatelia) zi\u0161li k nemu, modlil sa Elizeus k P\u00e1novi: \"Pobi, pros\u00edm, tento n\u00e1rod slepotou!\" I pobil ich slepotou pod\u013ea Elizeov\u00fdch slov.",
    "19": "A Elizeus im povedal: \"Toto nie je t\u00e1 cesta a toto nie je to mesto. Po\u010fte za mnou, zavediem v\u00e1s k mu\u017eovi, ktor\u00e9ho h\u013ead\u00e1te!\" A i\u0161iel s nimi do Sam\u00e1rie.",
    "20": "Ke\u010f do\u0161li do Sam\u00e1rie, Elizeus povedal: \"Pane, otvor o\u010di t\u00fdmto, nech vidia!\" P\u00e1n im otvoril o\u010di a zrazu videli, \u017ee s\u00fa uprostred Sam\u00e1rie.",
    "21": "Ke\u010f ich uvidel izraelsk\u00fd kr\u00e1\u013e, p\u00fdtal sa Elizea: \"M\u00e1m ich post\u00edna\u0165, ot\u010de?\"",
    "22": "Odpovedal: \"Nest\u00ednaj! Chce\u0161 post\u00edna\u0165 tak\u00fdch, ktor\u00fdch si nezajal svoj\u00edm me\u010dom ani svojou ku\u0161ou?! Predlo\u017e im chlieb a vodu, nech si zajedia a nech sa napij\u00fa a vr\u00e1tia sa k svojmu p\u00e1novi.\"",
    "23": "Pripravil im teda ve\u013ek\u00fa hostinu a ke\u010f sa najedli a napili, prepustil ich a oni odi\u0161li k svojmu p\u00e1novi. Aramejsk\u00ed koristn\u00edci potom viac nepri\u0161li do izraelskej krajiny. -",
    "24": "Po tomto zhroma\u017edil aramejsk\u00fd kr\u00e1\u013e Benadad cel\u00e9 svoje vojsko, pritiahol a obliehal Sam\u00e1riu.",
    "25": "V Sam\u00e1rii vypukol ve\u013ek\u00fd hlad. Obliehal ju tak dlho, a\u017e bola oslia hlava po osemdesiat strieborn\u00fdch a \u0161tvr\u0165 kabu holubieho trusu po p\u00e4\u0165 strieborn\u00fdch.",
    "26": "Ke\u010f raz izraelsk\u00fd kr\u00e1\u013e prech\u00e1dzal po m\u00fare, ak\u00e1si \u017eena na\u0148 volala: \"Pom\u00f4\u017e mi, m\u00f4j kr\u00e1\u013eovsk\u00fd pane!\" Odpovedal: \"Nepom\u00e1ha ti P\u00e1n, ako ti m\u00f4\u017eem pom\u00f4c\u0165 ja?",
    "27": "Z humna? Alebo z lisu?\"",
    "28": "Potom sa jej kr\u00e1\u013e sp\u00fdtal: \"\u010co ti je?\" Odpovedala: \"T\u00e1to \u017eena mi vravela: \"Daj svojho syna, zjeme ho dnes, m\u00f4jho syna v\u0161ak zjeme zajtra!\"",
    "29": "Uvarili sme teda m\u00f4jho syna a zjedli sme ho. Na druh\u00fd de\u0148 som jej povedala: \"Daj svojho syna, zjeme ho!\" Ale ona svojho syna schovala.\"",
    "30": "Ke\u010f kr\u00e1\u013e po\u010dul slov\u00e1 \u017eeny, roztrhol si r\u00facho. Chodil pr\u00e1ve po m\u00fare, tak\u017ee \u013eud videl, \u017ee m\u00e1 na holom tele vrecovinu.",
    "31": "I povedal: \"Toto nech mi urob\u00ed Boh a toto nech mi prid\u00e1, ak dnes hlava Safatovho syna Elizea ostane na \u0148om!\"",
    "32": "Elizeus sedel vo svojom dome a star\u0161\u00ed sedeli s n\u00edm. Kr\u00e1\u013e v\u0161ak poslal vopred ak\u00e9hosi mu\u017ea. Ale sk\u00f4r, ne\u017e k nemu pri\u0161iel posol, hovoril on star\u0161\u00edm: \"Viete, \u017ee tento vrahov syn posiela zo\u0165a\u0165 mi hlavu? D\u00e1vajte pozor, ke\u010f pr\u00edde posol, zaprite dvere a dr\u017ete ho",
    "33": "E\u0161te s nimi hovoril a u\u017e zostupoval k nemu kr\u00e1\u013e a hovoril: \"H\u013ea, tak\u00e9to ne\u0161\u0165astie pri\u0161lo od P\u00e1na; ako m\u00e1m e\u0161te d\u00f4verova\u0165 v P\u00e1na?\""
}