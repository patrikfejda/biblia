{
    "1": "Pri\u0161li ku mne mu\u017eovia zo star\u0161\u00edch Izraela a sadli si predo m\u0148a.",
    "2": "Vtedy P\u00e1n prehovoril ku mne takto:",
    "3": "\"Syn \u010dloveka, t\u00edto mu\u017eovia prijali do s\u0155dc svoje modly a postavili pred seba s\u00eddlo k hriechom. Nu\u017e m\u00e1m sa im da\u0165 naozaj vypytova\u0165?",
    "4": "Preto hovor s nimi a povedz im: Toto hovor\u00ed P\u00e1n, Jahve: Ke\u010f ktoko\u013evek z Izraelovho domu, kto prijal do srdca svoje modly a postavil pred seba os\u00eddlo k hriechu, pr\u00edde k prorokovi, ja, P\u00e1n, mu odpoviem pod\u013ea mno\u017estva jeho modiel,",
    "5": "aby som za srdce chytil Izraelov dom, ktor\u00fd sa mi pre svoje modly cel\u00fd odcudzil.",
    "6": "Preto povedz Izraelovmu domu: Toto hovor\u00ed P\u00e1n, Jahve: Obr\u00e1\u0165te sa, odvr\u00e1\u0165te sa od svojich modiel a odvr\u00e1\u0165te si tv\u00e1r od v\u0161etk\u00fdch svojich ohavnost\u00ed!",
    "7": "Lebo ke\u010f sa mi ktoko\u013evek z Izraelovho domu a z cudzincov, ktor\u00ed sa zdr\u017euj\u00fa v Izraeli, odcudz\u00ed, pripust\u00ed si do srdca svoje modly a postav\u00ed pred seba os\u00eddlo k hriechu, a potom pr\u00edde k prorokovi vypytova\u0165 sa ma o sebe, ja, P\u00e1n, osobne mu d\u00e1m odpove\u010f.",
    "8": "Proti tak\u00e9muto mu\u017eovi namierim svoju tv\u00e1r, urob\u00edm ho znamen\u00edm a porekadlom a vyhub\u00edm ho sprostred svojho \u013eudu. I dozviete sa, \u017ee ja som P\u00e1n.",
    "9": "A ak sa prorok d\u00e1 zvies\u0165 a povie nie\u010do, ja, P\u00e1n, som zviedol toho proroka; vystriem proti nemu svoju ruku a vyhub\u00edm ho sprostred svojho \u013eudu.",
    "10": "Pones\u00fa svoju vinu; ak\u00e1 je vina toho, \u010do sa p\u00fdta, tak\u00e1 bude aj vina proroka,",
    "11": "aby sa dom Izraela u\u017e viac nezat\u00falal odo m\u0148a a nepo\u0161kvr\u0148oval sa viac rozli\u010dn\u00fdmi svojimi hriechmi, ale aby boli moj\u00edm \u013eudom a ja aby som bol ich Bohom, hovor\u00ed, P\u00e1n, Jahve.",
    "12": "Potom prehovoril P\u00e1n ku mne takto:",
    "13": "\"Syn \u010dloveka, ak sa krajina prehre\u0161\u00ed proti mne a sp\u00e1cha spreneveru, vystriem proti nej svoju ruku a dol\u00e1mem jej oporu chleba, po\u0161lem na \u0148u hlad a vyhub\u00edm z nej \u013eud\u00ed i zvierat\u00e1.",
    "14": "Ak v nej bud\u00fa t\u00edto traja mu\u017eovia: Noe, Daniel a J\u00f3b, oni si spravodlivos\u0165ou zachr\u00e1nia \u017eivoty, hovor\u00ed P\u00e1n, Jahve.",
    "15": "Ak privediem do krajiny div\u00fa zver a vy\u013eudn\u00edm ju, \u017ee bude pustatinou, cez ktor\u00fa pre zver neprejde nik,",
    "16": "t\u00edto traja mu\u017eovia - ako \u017eijem, hovor\u00ed P\u00e1n, Jahve - nezachr\u00e1nia si synov ani dc\u00e9ry, iba sami sa zachr\u00e1nia, krajina v\u0161ak bude p\u00fa\u0161\u0165ou.",
    "17": "Alebo ak privediem na t\u00fa krajinu me\u010d a poviem: Nech cez krajinu tiahne me\u010d; a vyhub\u00edm z nej \u013eud\u00ed i zvierat\u00e1",
    "18": "a bud\u00fa v nej t\u00edto traja mu\u017eovia - ako \u017eijem, hovor\u00ed P\u00e1n, Jahve -, nezachr\u00e1nia si synov ani dc\u00e9ry, iba sami sa zachr\u00e1nia.",
    "19": "Alebo ak po\u0161lem na t\u00fa krajinu mor a s krvou vylejem na \u0148u svoj hnev, aby som z nej vyhubil \u013eud\u00ed i zvierat\u00e1",
    "20": "a bud\u00fa v nej Noe, Daniel a J\u00f3b - ako \u017eijem, hovor\u00ed P\u00e1n, Jahve -, nezachr\u00e1nia si syna ani dc\u00e9ru, len sami si zachr\u00e1nia \u017eivot svojou spravodlivos\u0165ou.",
    "21": "Lebo toto hovor\u00ed P\u00e1n, Jahve: I ke\u010f po\u0161lem \u0161tyri svoje s\u00fady, me\u010d, hlad, div\u00fa zver a mor na Jeruzalem, aby som z neho vyhubil \u013eud\u00ed i zvierat\u00e1,",
    "22": "nech\u00e1m v \u0148om zachr\u00e1nen\u00fdch, ktor\u00ed vyved\u00fa synov a dc\u00e9ry. H\u013ea, vytiahnu k v\u00e1m; a\u017e uvid\u00edte ich cesti\u010dky a ich \u010diny, pote\u0161\u00edte sa pre ne\u0161\u0165astie, ktor\u00e9 som priviedol na Jeruzalem; pre v\u0161etko, \u010do som na\u0148 priviedol.",
    "23": "Pote\u0161ia v\u00e1s, a\u017e uvid\u00edte ich cesti\u010dky a ich \u010diny a dozviete sa, \u017ee nie bez pr\u00ed\u010diny som s n\u00edm nalo\u017eil tak, ako som nalo\u017eil,\" hovor\u00ed P\u00e1n, Jahve."
}