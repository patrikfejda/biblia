{
    "1": "Ke\u010f Iz\u00e1k zostarel a ke\u010f jeho o\u010di stratili silu vidie\u0165, zavolal si svojho star\u0161ieho syna Ezaua a povedal mu: \"Syn m\u00f4j!\" On mu odvetil: \"H\u013ea, tu som!\"",
    "2": "Povedal mu: \"Pozri, ja som u\u017e star\u00fd, neviem, kedy zomriem.",
    "3": "Preto si teraz vezmi zbra\u0148, tulec a ku\u0161u a cho\u010f do stepi ulovi\u0165 nejak\u00fa zver!",
    "4": "Potom mi priprav chutn\u00e9 jedlo, ak\u00e9 m\u00e1m r\u00e1d. A ke\u010f pojem, po\u017eehn\u00e1m \u0165a prv, ako zomriem.\"",
    "5": "Rebeka v\u0161ak na\u010d\u00favala, ke\u010f sa Iz\u00e1k rozpr\u00e1val so svoj\u00edm synom Ezauom. A Ezau vy\u0161iel do stepi ulovi\u0165 nejak\u00fa zver, aby ju doniesol.",
    "6": "Tu povedala Rebeka svojmu synovi Jakubovi: \"Len teraz som po\u010dula, ako tvoj otec hovoril tvojmu bratovi Ezauovi:",
    "7": "\"No\u017ee mi prines nejak\u00fa zverinu a priprav mi chutn\u00e9 jedlo, aby som jedol a aby som \u0165a po\u017eehnal pred P\u00e1nom prv, ako zomriem.\"",
    "8": "A teraz po\u010d\u00favaj, syn m\u00f4j, na m\u00f4j hlas, \u010do ti prikazujem:",
    "9": "Cho\u010f k st\u00e1du a prines mi dvoje pekn\u00fdch kozliat. Ja ich priprav\u00edm pre tvojho otca ako chutn\u00e9 jedlo, ak\u00e9 m\u00e1 on r\u00e1d.",
    "10": "Potom to zanesie\u0161 svojmu otcovi, aby jedol a aby \u0165a po\u017eehnal prv, ako zomrie.\"",
    "11": "Ale Jakub povedal svojej matke Rebeke: \"Ve\u010f m\u00f4j brat Ezau je zarasten\u00fd \u010dlovek a ja som hladk\u00fd.",
    "12": "A ak ma m\u00f4j otec ohmat\u00e1, potom budem v jeho o\u010diach ako tak\u00fd, kto si z neho rob\u00ed posmech a privediem na seba kliatbu a nie po\u017eehnanie.\"",
    "13": "Ale matka mu povedala: \"Tvoja kliatba, syn m\u00f4j, bude na mne. Len po\u010duj m\u00f4j hlas! Cho\u010f a prines mi ich!\"",
    "14": "I odi\u0161iel a vzal a doniesol ich svojej matke. Jeho matka pripravila chutn\u00e9 jedlo, ak\u00e9 mal r\u00e1d jeho otec.",
    "15": "Potom priniesla Rebeka najlep\u0161ie \u0161aty svojho star\u0161ieho syna, \u010do mala v dome pri sebe, a obliekla ich svojmu mlad\u0161iemu synovi Jakubovi.",
    "16": "Ko\u017ekami kozliat mu v\u0161ak oblo\u017eila ruky a hol\u00fd krk.",
    "17": "Potom dala svojmu synovi do r\u00fak jedlo a chlieb, ktor\u00e9 pripravila.",
    "18": "Ke\u010f pri\u0161iel k otcovi, povedal: \"Ot\u010de m\u00f4j!\" On odvetil: \"Tu som. Kto si, syn m\u00f4j?\"",
    "19": "Jakub odpovedal svojmu otcovi: \"Ja som Ezau, tvoj prvoroden\u00fd. Urobil som, ako si mi rozk\u00e1zal. Len si rovno sadni a jedz z mojej diviny, aby si ma po\u017eehnal!\"",
    "20": "Len\u017ee Iz\u00e1k odvetil svojmu synovi: \"Ako si mohol syn m\u00f4j, tak r\u00fdchlo nie\u010do n\u00e1js\u0165?\" On odpovedal: \"P\u00e1n, tvoj Boh, dal sa mi s \u0148ou stretn\u00fa\u0165!\"",
    "21": "Tu povedal Iz\u00e1k Jakubovi: \"No\u017ee prist\u00fap bli\u017e\u0161ie, syn m\u00f4j, aby som \u0165a ohmatal, \u010di si ty naozaj m\u00f4j syn Ezau alebo nie.\"",
    "22": "I prist\u00fapil Jakub bli\u017e\u0161ie k svojmu otcovi, Iz\u00e1kovi, a ke\u010f ho ohmatal, povedal mu: \"Hlas je hlasom Jakubov\u00fdm, ale ruky s\u00fa ruky Ezauove.\"",
    "23": "I nepoznal ho, lebo jeho ruky boli chlpat\u00e9 ako ruky jeho brata Ezaua. I \u017eehnal ho.",
    "24": "A znova mu povedal: \"Naozaj si ty m\u00f4j syn Ezau?\" On odpovedal: \"Ja som to!\"",
    "25": "Tu on povedal: \"Prines mi to! Budem jes\u0165 z diviny od svojho syna, aby som \u0165a po\u017eehnal.\" I priniesol mu to a on jedol. Doniesol mu aj v\u00edna a on pil.",
    "26": "Potom mu povedal jeho otec Iz\u00e1k: \"No\u017ee prist\u00fap ku mne, syn m\u00f4j, a pobozkaj ma!\"",
    "27": "Ke\u010f sa pribl\u00ed\u017eil a ke\u010f ho pobozkal, zac\u00edtil v\u00f4\u0148u jeho \u0161iat a po\u017eehnal ho, hovoriac: \"H\u013ea\u010f\u017ee, v\u00f4\u0148a syna m\u00f4jho je ako v\u00f4\u0148a nivy, ktor\u00fa po\u017eehnal P\u00e1n.",
    "28": "Nech ti d\u00e1 Boh z nebeskej rosy a zo \u017e\u00edrnosti zeme, tie\u017e hojnos\u0165 zrna a mu\u0161tu!",
    "29": "Nech ti sl\u00fa\u017eia \u013eudia a nech sa sklonia pred tebou n\u00e1rody. Bu\u010f p\u00e1nom nad svojimi bratmi, a nech sa ti koria synovia tvojej matky! Kto bude teba prekl\u00edna\u0165, nech je prekliaty, a kto bude teba \u017eehna\u0165, nech je po\u017eehnan\u00fd!\"",
    "30": "Len \u010do Iz\u00e1k prestal \u017eehna\u0165 Jakuba a sotva Jakub vy\u0161iel od svojho otca Iz\u00e1ka, u\u017e prich\u00e1dzal jeho brat Ezau z po\u013eova\u010dky (domov).",
    "31": "Aj on pripravil chutn\u00e9 jedlo, priniesol ho otcovi a vravel: \"Ot\u010de m\u00f4j vsta\u0148 a jedz z diviny od svojho syna, aby si ma po\u017eehnal!\"",
    "32": "Jeho otec Iz\u00e1k mu povedal: \" A ty si kto?\" On odpovedal: \"Ja som tvoj syn, tvoj prvoroden\u00fd Ezau.",
    "33": "Iz\u00e1k sa n\u00e1ramne z\u013eakol a povedal: \"Kto to bol teda, \u010do mi ulovil zverinu a \u010do mi ju bol doniesol? A ja som jedol zo v\u0161etk\u00e9ho prv, ako si ty pri\u0161iel! Aj som ho po\u017eehnal a bude po\u017eehnan\u00fd!\"",
    "34": "Ke\u010f Ezau po\u010dul otcove slov\u00e1, hrozne zreval a ve\u013emi sa sprie\u010dil a svojmu otcovi povedal: \"Ot\u010de m\u00f4j, po\u017eehnaj aj m\u0148a!\"",
    "35": "On odvetil: \"Podvodne pri\u0161iel tvoj brat a od\u0148al ti po\u017eehnanie!\"",
    "36": "Tu on povedal: \"Preto mu dali meno Jakub, \u017ee ma teraz u\u017e druh\u00fd raz oklamal? U\u017e mi od\u0148al prvorodensk\u00e9 pr\u00e1vo a teraz, h\u013ea, od\u0148al mi a po\u017eehnanie!\"",
    "37": "Iz\u00e1k odpovedal Ezauovi: \"Pozri, ja som ho ustanovil za p\u00e1na nad tebou a v\u0161etk\u00fdch jeho bratov som mu dal za sluhov! Zrnom a mu\u0161tom som ho zaopatril. \u010co e\u0161te m\u00f4\u017eem urobi\u0165 pre teba syn m\u00f4j?\"",
    "38": "Vtedy mu Ezau odvetil: \"Ot\u010de m\u00f4j, \u010di m\u00e1\u0161 len jedno po\u017eehnanie? Po\u017eehnaj aj m\u0148a, ot\u010de m\u00f4j!\" Tu Ezau za\u010dal hlasne plaka\u0165.",
    "39": "A Iz\u00e1k mu povedal: \"\u010ealeko od \u017e\u00edrnej p\u00f4dy bude tvoje bydlisko a \u010faleko od nebeskej rosy zhora.",
    "40": "Zo svojho me\u010da bude\u0161 \u017ei\u0165,",
    "41": "Ezau sa hneval na Jakuba pre po\u017eehnanie, ktor\u00e9 mu dal jeho otec, preto si hovoril: \"\u010coskoro pr\u00edde \u010das, \u017ee sa bude sm\u00fati\u0165 nad moj\u00edm otcom. Potom svojho brata zabijem!\"",
    "42": "Len\u017ee slov\u00e1 star\u0161ieho syna ozn\u00e1mili Rebeke: Preto dala zavola\u0165 svojho mlad\u0161ieho syna Jakuba a takto mu vravela: \"H\u013ea, tvoj brat Ezau ti chyst\u00e1 pomstu, chce \u0165a zabi\u0165.",
    "43": "Preto po\u010duj, syn m\u00f4j, na m\u00f4j hlas: Zober sa a utekaj k m\u00f4jmu bratovi Labanovi do Haranu.",
    "44": "Osta\u0148 u neho nejak\u00fd \u010das, k\u00fdm sa neut\u00ed\u0161i hnev tvojho brata",
    "45": "a k\u00fdm neprestane jeho zlos\u0165 a k\u00fdm nezabudne, \u010do si mu urobil! Potom po\u0161lem po teba a d\u00e1m si \u0165a privies\u0165 odtia\u013e sem. Pre\u010do by som v\u00e1s mala oboch strati\u0165 v jeden de\u0148?!\"",
    "46": "Potom povedala Rebeka Iz\u00e1kovi: \"Om\u0155za ma \u017eivot pre Hetejky. Ak si aj Jakub vezme za \u017eenu Hetejku, ako s\u00fa tieto z dc\u00e9r (tunaj\u0161ej) krajiny, na\u010do mi \u017ei\u0165?!\""
}