{
    "1": "Po\u010duj, Izrael! Zakr\u00e1tko prejde\u0161 Jord\u00e1n, aby si si podrobil n\u00e1rody, ktor\u00e9 s\u00fa v\u00e4\u010d\u0161ie a mocnej\u0161ie ako ty: (aby si dobyl) ve\u013ek\u00e9 mest\u00e1, opevnen\u00e9 a\u017e do neba,",
    "2": "aj mocn\u00fd, urasten\u00fd \u013eud Enakitov, ktor\u00fdch pozn\u00e1\u0161 a o ktor\u00fdch si po\u010dul: \"Kto m\u00f4\u017ee obst\u00e1\u0165 pred Enakitmi?\"",
    "3": "Preto dnes vedz, \u017ee P\u00e1n p\u00f4jde pred tebou ako spa\u013euj\u00faci ohe\u0148, on ich poraz\u00ed, on ich pred tebou pon\u00ed\u017ei a ty ich vy\u017eenie\u0161 a zni\u010d\u00ed\u0161, ako ti pris\u013e\u00fabil P\u00e1n.",
    "4": "Ke\u010f ich v\u0161ak P\u00e1n, tvoj Boh, vy\u017eenie, nehovor si v srdci: \"Ke\u010f\u017ee som bol spravodliv\u00fd, P\u00e1n ma priviedol sem, aby som ovl\u00e1dol t\u00fato krajinu,\" lebo tieto n\u00e1rody boli zni\u010den\u00e9 pre svoju bezbo\u017enos\u0165.",
    "5": "Nie pre svoju spravodlivos\u0165 a pre priamos\u0165 svojho srdca prich\u00e1dza\u0161, aby si prevzal do vlastn\u00edctva ich krajinu; ale preto, \u017ee tieto n\u00e1rody s\u00fa bezbo\u017en\u00e9, P\u00e1n, tvoj Boh, ich vy\u017eenie pred tebou a tie\u017e preto, aby sa splnilo, \u010do P\u00e1n prisahal tvojim otcom Abrah\u00e1movi, Iz\u00e1kovi a Jakubovi.",
    "6": "Bu\u010f si teda vedom\u00fd toho: nie preto, \u017ee si bol spravodliv\u00fd, d\u00e1va ti P\u00e1n, tvoj Boh, do vlastn\u00edctva t\u00fato kr\u00e1snu krajinu, lebo ty si \u013eud nepoddajnej \u0161ije. -",
    "7": "Pam\u00e4taj a nezab\u00fadaj na to, ako si rozhneval P\u00e1na, svojho Boha, na p\u00fa\u0161ti; odo d\u0148a, ke\u010f ste vy\u0161li z egyptskej krajiny, a\u017e k\u00fdm ste nepri\u0161li sem, prie\u010dili ste sa P\u00e1novi.",
    "8": "Aj na Horebe ste rozhnevali P\u00e1na a on v\u00e1s nahnevan\u00fd chcel vyhubi\u0165;",
    "9": "vtedy, ke\u010f som ja vyst\u00fapil na vrch, aby som prevzal dve kamenn\u00e9 tabule, tabule zmluvy, ktor\u00fa s vami P\u00e1n uzavrel, a ke\u010f som \u0161tyridsa\u0165 dn\u00ed a \u0161tyridsa\u0165 noc\u00ed ostal na vrchu bez toho, \u017eeby som bol jedol chlieb a pil vodu.",
    "10": "P\u00e1n mi dal dve kamenn\u00e9 tabule pop\u00edsan\u00e9 Bo\u017e\u00edm prstom a na nich boli v\u0161etky slov\u00e1, ktor\u00e9 v\u00e1m P\u00e1 povedal v de\u0148 zhroma\u017edenia z oh\u0148a na vrchu.",
    "11": "Po \u0161tyridsiatich d\u0148och a \u0161tyridsiatich nociach mi P\u00e1n dal dve kamenn\u00e9 tabule, tabule zmluvy,",
    "12": "a povedal mi: \"Vsta\u0148, zost\u00fap r\u00fdchlo dolu, lebo tvoj \u013eud, \u010do si vyviedol z Egypta, zle rob\u00ed! Ve\u013emi r\u00fdchlo opustili cestu, ktor\u00fa som im ur\u010dil, a zrobili si liatu modlu!\"",
    "13": "A P\u00e1n mi e\u0161te povedal: \"Videl som tento \u013eud a pozri, je to \u013eud nepoddajnej \u0161ije!",
    "14": "Nechaj ma, ja ich vyni\u010d\u00edm a vytriem ich men\u00e1 spod neba, teba v\u0161ak urob\u00edm ve\u013ek\u00fdm n\u00e1rodom, mocnej\u0161\u00edm, ako je tento.\"",
    "15": "Obr\u00e1til som sa a zost\u00fapil som z vrchu, zatia\u013e \u010do vrch bl\u010dal oh\u0148om, a dve tabule som mal v ruk\u00e1ch.",
    "16": "A tu som videl, \u017ee ste zhre\u0161ili proti P\u00e1novi, svojmu Bohu: urobili ste si liate te\u013ea, r\u00fdchlo ste opustili cestu, ktor\u00fa v\u00e1m vyzna\u010dil P\u00e1n.",
    "17": "I schytil som dve tabule, odhodil som ich z r\u00fak a roztrieskal som ich pred va\u0161imi o\u010dami.",
    "18": "Potom som sa vrhol pred P\u00e1na ako predt\u00fdm, \u0161tyridsa\u0165 dn\u00ed a \u0161tyridsa\u0165 noc\u00ed bez toho, \u017ee by som bol jedol chlieb a pil vodu, za v\u0161etky va\u0161e hriechy, ktor\u00e9 ste pop\u00e1chali, ke\u010f ste robili, \u010do je ohavn\u00e9 v P\u00e1nov\u00fdch o\u010diach, a ke\u010f ste ho hnevali.",
    "19": "Z\u013eakol som sa hnevu a zlosti, ktorou P\u00e1n vo\u010di v\u00e1m zahorel tak, \u017ee v\u00e1s chcel vyhubi\u0165; ale P\u00e1n ma vypo\u010dul aj tento raz.",
    "20": "Aj na \u00c1rona sa P\u00e1n rozhneval a tie\u017e ho chcel zahubi\u0165, ale prosil som vtedy aj za \u00c1rona.",
    "21": "A va\u0161u ohavnos\u0165, ktor\u00fa ste urobili, te\u013ea som zobral, sp\u00e1lil, roztrieskal som ho na k\u00fasky tak, \u017ee ostal len prach a ten prach som hodil do potoka, \u010do stek\u00e1 z vrchu.",
    "22": "Aj v Tabere a v Masse a v Kibrot-Hatave ste vydr\u00e1\u017edili P\u00e1na do hnevu.",
    "23": "A ke\u010f v\u00e1s P\u00e1n od Kade\u0161barny poslal so slovami: \"Vyst\u00fapte a zaujmite krajinu, ktor\u00fa som v\u00e1m dal,\" protivili ste sa rozkazu P\u00e1na, svojho Boha, neverili ste mu a nepo\u010d\u00favali ste ho.",
    "24": "Boli ste v\u017edy odbojn\u00ed, \u010do v\u00e1s pozn\u00e1m!",
    "25": "Aj vtedy som sa vrhol pred P\u00e1na a \u0161tyridsa\u0165 dn\u00ed a \u0161tyridsa\u0165 noc\u00ed som tam le\u017eal, lebo P\u00e1n sa vyhr\u00e1\u017eal, \u017ee v\u00e1s zahub\u00ed;",
    "26": "ale ja som prosil P\u00e1na a vravel som: \"Pane, m\u00f4j Pane, nevyhub svoj \u013eud a svoje vlastn\u00edctvo, ktor\u00e9 si svojou mocou vyslobodil a ktor\u00e9 si silnou rukou vyviedol z Egypta.",
    "27": "Pam\u00e4taj na svojho slu\u017eobn\u00edka Abrah\u00e1ma, Iz\u00e1ka a Jakuba! Nepozeraj na za\u0165atos\u0165 tohoto \u013eudu, na ich bezbo\u017enos\u0165 a ich hriech!",
    "28": "Nech nevravia v krajine, z ktorej si ich vyviedol: \"P\u00e1n ich nemohol vovies\u0165 do krajiny, ktor\u00fa im pris\u013e\u00fabil, a nen\u00e1videl ich; preto ich vyviedol na p\u00fa\u0161\u0165, aby ich usmrtil.",
    "29": "Ve\u010f oni s\u00fa tvoj \u013eud a tvoje vlastn\u00edctvo, ktor\u00e9 si vyviedol svojou mohutnou silou a vystret\u00fdm ramenom!\""
}