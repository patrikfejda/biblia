{
    "1": "Vzniesla sa nado m\u0148a ruka P\u00e1na, vyviedol ma v P\u00e1novom duchu a postavil ma uprostred \u00fadolia, ktor\u00e9 bolo pln\u00e9 kost\u00ed.",
    "2": "I viedol ma z\u00f4kol-v\u00f4kol popri nich, bolo ich na povrchu \u00fadolia ve\u013emi mnoho a boli celkom zoschnut\u00e9.",
    "3": "A riekol mi: \"Syn \u010dloveka, o\u017eij\u00fa tieto kosti?\" Odpovedal som: \"Pane, Bo\u017ee, to ty vie\u0161.",
    "4": "Povedal mi: \"Prorokuj o t\u00fdchto kostiach a povedz im: Such\u00e9 kosti, po\u010dujte slovo P\u00e1novo:",
    "5": "Toto hovor\u00ed P\u00e1n, Boh, t\u00fdmto kostiam: H\u013ea, ja vlo\u017e\u00edm do v\u00e1s ducha, \u017ee o\u017eijete!",
    "6": "Pokladiem na v\u00e1s \u017eily, poobklad\u00e1m v\u00e1s m\u00e4som, obtiahnem v\u00e1s ko\u017eou, vlo\u017e\u00edm do v\u00e1s ducha, \u017ee o\u017eijete a dozviete sa, \u017ee ja som P\u00e1n.\"",
    "7": "Prorokoval som teda, ako som dostal rozkaz. A k\u00fdm som prorokoval, zaznel hlas a strhol sa lomoz: kosti sa zbli\u017eovali, ka\u017ed\u00e1 kos\u0165 k svojmu stavcu.",
    "8": "Videl som, ako sa na ne ulo\u017eili \u017eily a m\u00e4so a na povrchu sa im natiahla ko\u017ea, ale ducha v nich nebolo!",
    "9": "I prehovoril ku mne: \"Prorokuj o duchu, prorokuj, syn \u010dloveka; prehovor k duchu: Toto hovor\u00ed P\u00e1n, Boh: Duchu, pr\u00ed\u010f od \u0161tyroch vetrov a ovej t\u00fdchto pozab\u00edjan\u00fdch, nech o\u017eij\u00fa!\"",
    "10": "Prorokoval som teda, ako mi rozk\u00e1zal; vtom vst\u00fapil do nich duch a o\u017eili. I postavili sa na nohy, vojsko nadmieru ve\u013ek\u00e9.",
    "11": "Nato mi povedal: \"Syn \u010dloveka, tieto kosti, to je cel\u00fd Izraelov dom. Oni hovoria: \"Zoschli n\u00e1m kosti, n\u00e1dej n\u00e1m odumrela, sme vykyno\u017een\u00ed.\"",
    "12": "Preto prorokuj a povedz im: Toto hovor\u00ed P\u00e1n, Boh: H\u013ea, ja pootv\u00e1ram hroby, vyvediem v\u00e1s z hrobov, \u013eud m\u00f4j a vovediem v\u00e1s do izraelskej krajiny.",
    "13": "I budete vedie\u0165, \u017ee ja som P\u00e1n, ke\u010f v\u00e1m pootv\u00e1ram hroby a povyv\u00e1dzam v\u00e1s z hrobov, \u013eud m\u00f4j.",
    "14": "Vlo\u017e\u00edm do v\u00e1s svojho ducha, \u017ee o\u017eijete, a d\u00e1m v\u00e1m odpo\u010din\u00fa\u0165 na vlastnej p\u00f4de. A budete vedie\u0165, \u017ee ja, P\u00e1n som to riekol a splnil,\" hovor\u00ed P\u00e1n. -",
    "15": "P\u00e1n prehovoril ku mne takto:",
    "16": "\"A ty, syn \u010dloveka, vezmi si drevo a nap\u00ed\u0161 na\u0148: \"J\u00fadovo a jeho spojencov, synov Izraela.\" A vezmi druh\u00e9 drevo a nap\u00ed\u0161 na\u0148: \"Jozefovo - drevo Efraima - a jeho spojencov, cel\u00e9ho domu Izraela.\"",
    "17": "A spoj ich vz\u00e1jomne v jedno drevo, aby boli jedn\u00fdm v tvojej ruke.",
    "18": "A ke\u010f sa \u0165a synovia tvojho \u013eudu bud\u00fa vypytova\u0165: \"Neozn\u00e1mi\u0161 n\u00e1m, \u010do t\u00fdm chce\u0161?\",",
    "19": "povedz im: Toto vrav\u00ed P\u00e1n, Jahve: H\u013ea, ja vezmem Jozefovo drevo, ktor\u00e9 je v Efraimovej ruke, a s n\u00edm spojen\u00e9 kmene Izraela, zlo\u017e\u00edm ich spolu s drevom J\u00fadov\u00fdm a urob\u00edm z nich jedno drevo; jedn\u00fdm sa stan\u00fa v mojej ruke.",
    "20": "Drev\u00e1, na ktor\u00e9 p\u00ed\u0161e\u0161, nech s\u00fa v tvojich ruk\u00e1ch pred ich o\u010dami.",
    "21": "A hovor im: toto hovor\u00ed P\u00e1n, Jahve: H\u013ea, ja vezmem Izraelov\u00fdch synov spomedzi n\u00e1rodov, medzi ktor\u00e9 i\u0161li, pozbieram ich zo v\u0161etk\u00fdch str\u00e1n a privediem ich na ich zem.",
    "22": "A urob\u00edm ich jedn\u00fdm n\u00e1rodom v krajine, na vrchoch Izraela; v\u0161etci bud\u00fa ma\u0165 jedn\u00e9ho kr\u00e1\u013ea za panovn\u00edka, u\u017e nebud\u00fa viac dvoma n\u00e1rodmi, ani viac nebud\u00fa rozdelen\u00ed na dve kr\u00e1\u013eovstv\u00e1.",
    "23": "Ani sa viac nebud\u00fa po\u0161kvr\u0148ova\u0165 svojimi modlami, svojimi ohavnos\u0165ami a v\u0161elijak\u00fdmi svojimi hriechmi, vyslobod\u00edm ich zo v\u0161etk\u00fdch s\u00eddiel, v ktor\u00fdch sa prehre\u0161ili, o\u010dist\u00edm ich a bud\u00fa moj\u00edm \u013eudom, ja v\u0161ak budem ich Bohom.",
    "24": "M\u00f4j sluha D\u00e1vid bude nad nimi kr\u00e1\u013eom a v\u0161etci bud\u00fa ma\u0165 jedn\u00e9ho pastiera; bud\u00fa kr\u00e1\u010da\u0165 pod\u013ea mojich v\u00fdrokov, bud\u00fa zachov\u00e1va\u0165 moje nariadenia a bud\u00fa ich prev\u00e1dza\u0165.",
    "25": "Bud\u00fa b\u00fdva\u0165 v krajine, ktor\u00fa som dal ich sluhovi Jakubovi, v ktorej b\u00fdvali va\u0161i otcovia. V nej bud\u00fa b\u00fdva\u0165 oni, ich deti a ich detn\u00e9 deti naveky a m\u00f4j sluha D\u00e1vid im bude knie\u017ea\u0165om naveky.",
    "26": "Potom s nimi uzavriem zmluvu pokoja; bude to s nimi zmluva ve\u010dn\u00e1, d\u00e1m sa im rozmno\u017ei\u0165 a svoju sv\u00e4ty\u0148u umiestim uprostred nich.",
    "27": "M\u00f4j pr\u00edbytok bude nad nimi a budem ich Bohom, oni v\u0161ak bud\u00fa moj\u00edm \u013eudom.",
    "28": "Vtedy bud\u00fa vedie\u0165, n\u00e1rody, \u017ee ja som P\u00e1n, ktor\u00fd posv\u00e4cuje Izrael, ke\u010f bude moja sv\u00e4ty\u0148a uprostred nich naveky.\""
}