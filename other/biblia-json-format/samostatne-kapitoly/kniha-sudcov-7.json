{
    "1": "Jerob\u00e1l, \u010di\u017ee Gedeon, v\u010dasr\u00e1no vstal so v\u0161etk\u00fdm \u013eudom, ktor\u00fd bol s n\u00edm, a ut\u00e1borili sa pri prameni Harad. Madi\u00e1nsky t\u00e1bor bol severne odtia\u013e, pri \u00fap\u00e4t\u00ed pahorku More, na rovine.",
    "2": "Tu vravel P\u00e1n Gedeonovi: \"\u013dudu, ktor\u00fd je s tebou, je pr\u00edli\u0161 mnoho, ke\u010f m\u00e1m da\u0165 Madi\u00e1n\u010danov do jeho ruky! Ve\u010f by sa potom Izrael vychva\u013eoval proti mne: \"Vlastnou rukou som si pomohol!\"",
    "3": "Vyhl\u00e1s teda pred \u013eudom, aby to po\u010dul: Kto je bojazliv\u00fd a nesmel\u00fd, nech sa vr\u00e1ti!\" Tak odi\u0161lo z pohoria Gala\u00e1d a vr\u00e1tilo sa z \u013eudu dvadsa\u0165dvatis\u00edc mu\u017eov, k\u00fdm desa\u0165tis\u00edc zostalo.",
    "4": "P\u00e1n v\u0161ak povedal Gedeonovi: \"E\u0161te je \u013eudu prive\u013ea. Zave\u010f ich k vode! Tam ti ich preosejem. O kom ti poviem: \"Tento p\u00f4jde s tebou,\" ten nech s tebou ide! Ale ka\u017ed\u00fd, o kom ti poviem: \"Tento s tebou nep\u00f4jde,\" ten nep\u00f4jde s tebou!\"",
    "5": "Nato priviedol \u013eud k vode a P\u00e1n povedal Gedeonovi: \"Ka\u017ed\u00e9ho, kto l\u00ed\u017ee vodu jazykom, ako pes l\u00ed\u017ee, postav osve, a takisto ka\u017ed\u00e9ho, kto si k pitiu prik\u013eakne.\"",
    "6": "A t\u00fdch, \u010do l\u00edzali z ruky \u00fastami, bolo tristo mu\u017eov. Ostatn\u00fd \u013eud si k\u013eakol na kolen\u00e1, aby sa napil vody.",
    "7": "Tu povedal P\u00e1n Gedeonovi: \"S tristo mu\u017emi, ktor\u00ed l\u00edzali, v\u00e1s chcem vyslobodi\u0165 a Madi\u00e1n\u010danov da\u0165 do tvojej ruky. V\u0161etok ostatn\u00fd \u013eud nech sa vr\u00e1ti, ka\u017ed\u00fd do svojho domova!\"",
    "8": "Najprv si vzali od \u013eudu potravu a tr\u00faby do r\u00fak. Potom prepustil v\u0161etk\u00fdch Izraelitov, ka\u017ed\u00e9ho do jeho domova. Ponechal si iba t\u00fdch tristo mu\u017eov. Madi\u00e1nsky t\u00e1bor bol pod n\u00edm na rovine. -",
    "9": "V onej noci mu povedal P\u00e1n: \"Vsta\u0148! Zost\u00fap do t\u00e1bora, lebo som ti ho dal do ruky.",
    "10": "Ale ak sa boj\u00ed\u0161 zost\u00fapi\u0165 s\u00e1m, nech ide s tebou ta dole do t\u00e1bora aj tvoj sluha Fara.",
    "11": "Po\u010d\u00favaj, \u010do bud\u00fa hovori\u0165! Potom ti zosilnia ruky. Zost\u00fap teda do t\u00e1bora!\" I zost\u00fapil so svoj\u00edm sluhom Farom do t\u00e1bora a\u017e bezprostredne k ozbrojenej t\u00e1borovej str\u00e1\u017ei.",
    "12": "Madi\u00e1n\u010danov, Amalekitov a synov v\u00fdchodu, ktor\u00ed t\u00e1borili na rovine, bolo to\u013eko ako kobyliek. Aj ich tiav bolo bez po\u010dtu, ako mno\u017estvo piesku na morskom brehu.",
    "13": "Ke\u010f ta Gedeon pri\u0161iel, pr\u00e1ve rozpr\u00e1val jeden mu\u017e svojmu priate\u013eovi sen. Vravel: \"Mal som ti sen. Po\u010d\u00favaj! Pece\u0148 ja\u010dmenn\u00e9ho chleba sa kot\u00fa\u013eal do madi\u00e1nskeho t\u00e1bora. Prikot\u00fa\u013eal sa k stanu a narazil do\u0148. Ten padol, prevr\u00e1til sa naruby a tak zostal stan le\u017ea\u0165.\"",
    "14": "Ten druh\u00fd mu na to povedal: \"To nie je ni\u010d in\u00e9 ako me\u010d Izraelitu Gedeona, Joasovho syna! Boh dal do jeho ruky Madi\u00e1n\u010danov a cel\u00fd t\u00e1bor.\" -",
    "15": "Ke\u010f Gedeon vypo\u010dul sen a jeho v\u00fdklad, poklonil sa. Potom sa vr\u00e1til do izraelsk\u00e9ho t\u00e1bora a zvolal: \"Vsta\u0148te, lebo P\u00e1n dal do va\u0161ej ruky madi\u00e1nsky t\u00e1bor!\"",
    "16": "Rozdelil tristo mu\u017eov na tri z\u00e1stupy a v\u0161etk\u00fdm dal do r\u00fak tr\u00faby a pr\u00e1zdne d\u017eb\u00e1ny a do d\u017eb\u00e1nov fakle.",
    "17": "A povedal im: \"H\u013ea\u010fte na m\u0148a a robte takisto! Ja sa pribl\u00ed\u017eim a\u017e celkom k t\u00e1boru a ako ja urob\u00edm, tak robte aj vy!",
    "18": "Ke\u010f zatr\u00fabim - ja a v\u0161etci, ktor\u00ed bud\u00fa so mnou -, tr\u00fabte aj vy okolo cel\u00e9ho t\u00e1bora a volajte: Za P\u00e1na a za Gedeona!\"",
    "19": "Gedeon so sto mu\u017emi, ktor\u00ed boli s n\u00edm, pribl\u00ed\u017eil sa celkom a\u017e k t\u00e1boru, ke\u010f za\u010d\u00ednala prostredn\u00e1 str\u00e1\u017e, len \u010do postavili str\u00e1\u017ee. Tu zatr\u00fabili a roztrieskali d\u017eb\u00e1ny v ruk\u00e1ch.",
    "20": "Hne\u010f sa oz\u00fdvali tr\u00faby v troch z\u00e1stupoch a rozb\u00edjali sa d\u017eb\u00e1ny. V \u013eavej ruke dr\u017eali fakle a v pravej ruke tr\u00faby na tr\u00fabenie. Pritom kri\u010dali: \"Me\u010d za P\u00e1na a za Gedeona!\"",
    "21": "Zostali st\u00e1\u0165 okolo t\u00e1bora, ka\u017ed\u00fd tam, kde bol. Ale t\u00e1bor sa cel\u00fd rozv\u00edril: kri\u010dali a utekali.",
    "22": "K\u00fdm oni tr\u00fabili na tristo tr\u00fabach, P\u00e1n obr\u00e1til me\u010d jedn\u00e9ho proti druh\u00e9mu v celom t\u00e1bore. A tak t\u00e1bor utekal a\u017e do Betsety a Serery, a\u017e na pomedzi Abel-Mehuly pri Tebate.",
    "23": "Tu zvolali izraelsk\u00e9 mu\u017estvo z Neftaliho, a Asera a z cel\u00e9ho Manassesa a prenasledovaii Madi\u00e1n\u010danov.",
    "24": "Gedeon rozoslal poslov aj po celej Efraimskej vrchovine s odkazom. Zasko\u010dte Madi\u00e1n\u010danov a obsa\u010fte vody a\u017e k Betbere i Jord\u00e1n!\" V\u0161etci Efraimci posl\u00fachli v\u00fdzvu a obsadili vody a\u017e k Betbere aj Jord\u00e1n.",
    "25": "Zajali tie\u017e dvoje madi\u00e1nskych knie\u017eat, Oreba a Zeba. Oreba zabili na Havranej skale a Zeba zabili na Vl\u010dom lise. Potom prenasledovali Madi\u00e1n\u010danov za Jord\u00e1n a niesli Orebovu a Zebovu hlavu Gedeonovi."
}