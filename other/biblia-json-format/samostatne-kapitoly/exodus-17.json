{
    "1": "Potom na P\u00e1nov rozkaz tiahla cel\u00e1 izraelsk\u00e1 pospolitos\u0165 po svojich stanovisk\u00e1ch z p\u00fa\u0161te Sin a ut\u00e1borila sa v Rafidim, kde nebolo vody na pitie pre \u013eud.",
    "2": "A \u013eud doliehal na Moj\u017ei\u0161a a vravel: \"Daj n\u00e1m vodu na pitie!\" Ale Moj\u017ei\u0161 im odvetil: \"Pre\u010do sa vad\u00edte so mnou a pre\u010do pok\u00fa\u0161ate P\u00e1na?\"",
    "3": "Ale \u013eud, ktor\u00fd tam dychtil po vode, reptal proti Moj\u017ei\u0161ovi a vravel: \"Na\u010do si n\u00e1s len vyviedol z Egypta?! Vari na to, aby si m\u0148a, moje deti a m\u00f4j dobytok umoril sm\u00e4dom?\"",
    "4": "Tu Moj\u017ei\u0161 volal k P\u00e1novi: \"\u010co si po\u010dnem s t\u00fdmto \u013eudom?! Len tro\u0161ku a ukame\u0148ovali by ma!\"",
    "5": "P\u00e1n odpovedal Moj\u017ei\u0161ovi: \"Predst\u00fap pred \u013eud, zober si niektor\u00fdch star\u0161\u00edch z Izraela, do ruky si vezmi svoju palicu, ktorou si udieral N\u00edl, a cho\u010f!",
    "6": "H\u013ea, ja tam budem st\u00e1\u0165 pred tebou na skale, na Horebe! Udri potom na skalu, vyte\u010die z nej voda a \u013eud bude m\u00f4c\u0165 pi\u0165.\" A Moj\u017ei\u0161 urobil tak pred star\u0161\u00edmi Izraela.",
    "7": "Potom nazval to miesto Massa a Mer\u00edba, lebo Izraeliti sa tam vadili a pok\u00fa\u0161ali P\u00e1na, ke\u010f vraveli: \"Je teda P\u00e1n medzi nami alebo nie?\"",
    "8": "Tu pri\u0161iel Amalek a pri Rafidim napadol Izrael.",
    "9": "Vtedy Moj\u017ei\u0161 povedal Jozuemu: \"Vyber n\u00e1m mu\u017eov a cho\u010f bojova\u0165 s Amalekom! Ja budem st\u00e1\u0165 na kon\u010diari vrchu s Bo\u017eou palicou v ruke.\"",
    "10": "A Jozue urobil, ako mu ulo\u017eil Moj\u017ei\u0161, a dal sa do boja s Amalekom. Moj\u017ei\u0161, \u00c1ron a Hur vyst\u00fapili na kon\u010diar vrchu.",
    "11": "A k\u00fdm mal Moj\u017ei\u0161 zdvihnut\u00e9 ruky, v\u00ed\u0165azil Izrael, len \u010do ruky spustil, v\u00ed\u0165azil Amalek.",
    "12": "Ale Moj\u017ei\u0161ovi ruky o\u0165a\u017eeli. Tu vzali kame\u0148 a podlo\u017eili mu ho a on si na\u0148 sadol. \u00c1ron a Hur mu ruky podopierali jeden z jednej a druh\u00fd z druhej strany, a tak zostali jeho ruky v rovnakej polohe a\u017e do z\u00e1padu slnka.",
    "13": "A Jozue porazil Amaleka a jeho \u013eud ostr\u00edm me\u010da.",
    "14": "P\u00e1n potom prik\u00e1zal Moj\u017ei\u0161ovi: \"Zap\u00ed\u0161 to na pamiatku do knihy a v\u0161tep Jozuemu do u\u0161\u00ed, \u017ee (aj) pamiatku na Amaleka \u00faplne vytriem spod neba.\"",
    "15": "Nato Moj\u017ei\u0161 postavil olt\u00e1r a nazval ho P\u00e1n je moja z\u00e1stava.",
    "16": "Povedal: \"Ruky hore k P\u00e1novmu tr\u00f3nu! P\u00e1n je v boji proti Amalekovi z pokolenia na pokolenie.\""
}