{
    "1": "P\u00e1n prehovoril ku mne takto:",
    "2": "\"Syn \u010dloveka, b\u00fdva\u0161 uprostred odbojn\u00e9ho domu, ktor\u00ed maj\u00fa o\u010di na videnie, no nevidia, u\u0161i na po\u010d\u00favanie, no nepo\u010duj\u00fa, preto\u017ee s\u00fa odbojn\u00fd dom.",
    "3": "Ty v\u0161ak, syn \u010dloveka, zhotuj si zajateck\u00fd v\u00fdstroj a s\u0165ahuj sa vo dne pred ich o\u010dami. Pres\u0165ahuje\u0161 sa pred ich o\u010dami zo svojho miesta na miesto in\u00e9, azda uvidia, hoci s\u00fa odbojn\u00fd dom.",
    "4": "Svoj v\u00fdstroj, v\u00fdstroj zajatca, vynesie\u0161 vo dne pred ich o\u010dami, s\u00e1m v\u0161ak vyjde\u0161 pred ich o\u010dami ve\u010der, ako odch\u00e1dza zajatec.",
    "5": "Pred ich o\u010dami si prebor m\u00far a vyjdi tadia\u013e.",
    "6": "Pred ich o\u010dami nes na pleci, vyjdi za tmy, tv\u00e1r si zakry a nesmie\u0161 vidie\u0165 zem, lebo som \u0165a urobil znamen\u00edm Izraelovho domu.\"",
    "7": "Urobil som teda pod\u013ea rozkazu, vyniesol som vo dne svoj v\u00fdstroj, podobn\u00fd zajateck\u00e9mu v\u00fdstroju a ve\u010der som si rukou preboril m\u00far; za tmy som vy\u0161iel a niesol som to pred ich o\u010dami.",
    "8": "Potom r\u00e1no prehovoril P\u00e1n ku mne takto:",
    "9": "\"Syn \u010dloveka, \u010di ti dom Izraela, dom odbojn\u00fd, nehovoril: \"\u010co\u017ee ty rob\u00ed\u0161?\"",
    "10": "Povedz im: Toto hovor\u00ed P\u00e1n, Jahve: Knie\u017ea\u0165u v Jeruzaleme patr\u00ed tento v\u00fdrok a cel\u00e9mu Izraelovmu domu, ktor\u00fd je uprostred neho.",
    "11": "Povedz: Ja som va\u0161\u00edm znamen\u00edm. Ako som robil ja, tak sa nalo\u017e\u00ed s nimi; do vyhnanstva, do zajatia p\u00f4jdu.",
    "12": "A knie\u017ea, ktor\u00fd je medzi nimi, p\u00f4jde s nalo\u017een\u00fdmi plecami, vyjde za tmy a prelom\u00ed m\u00far, aby tadia\u013e vy\u0161iel, zakryje si tv\u00e1r, aby okom nevidel zem.",
    "13": "Ale roztiahnem proti nemu svoju sie\u0165, chyt\u00ed sa do m\u00f4jho os\u00eddla. Zavediem ho do Babylonu, do chaldejskej krajiny, vidie\u0165 ju v\u0161ak nebude a tam zomrie.",
    "14": "V\u0161etk\u00fdch v\u0161ak, ktor\u00ed s\u00fa okolo neho, jeho pomocn\u00edkov a v\u0161etky jeho oddiely rozsejem na v\u0161etky vetry a vytas\u00edm za nimi me\u010d.",
    "15": "I bud\u00fa vedie\u0165, \u017ee ja som P\u00e1n, ke\u010f ich roztrat\u00edm medzi n\u00e1rody a rozsejem po krajin\u00e1ch.",
    "16": "A ponech\u00e1m z nich nieko\u013eko mu\u017eov za me\u010dom, po hlade a po more, aby porozpr\u00e1vali v\u0161etky svoje ohavnosti n\u00e1rodom, medzi ktor\u00e9 p\u00f4jdu, nech sa dozvedia, \u017ee ja som P\u00e1n.\"",
    "17": "P\u00e1n prehovoril ku mne takto:",
    "18": "\"Syn \u010dloveka, jedz svoj chlieb s trasen\u00edm, s chven\u00edm a s \u00fazkos\u0165ou pi svoju vodu!",
    "19": "A povedz \u013eudu krajiny: Toto vrav\u00ed P\u00e1n, Jahve, o obyvate\u013eoch Jeruzalema v izraelskej krajine: Svoj chlieb bud\u00fa jes\u0165 s \u00fazkos\u0165ou a svoju vodu pi\u0165 s hr\u00f4zou, aby zem spustla, stratila svoju hojnos\u0165 pre zlo\u010din v\u0161etk\u00fdch jej obyvate\u013eov.",
    "20": "Ob\u00fdvan\u00e9 mest\u00e1 sa vypr\u00e1zdnia a zem bude pust\u00e1. Dozviete sa teda, \u017ee ja som P\u00e1n.\"",
    "21": "P\u00e1n prehovoril ku mne takto:",
    "22": "\"Syn \u010dloveka, \u010do\u017ee to m\u00e1te v izraelskej krajine za porekadlo? Vraj: \"Dni sa pre\u0165ahuj\u00fa a hynie ka\u017ed\u00e9 videnie.\"",
    "23": "Preto povedz: Toto hovor\u00ed P\u00e1n, Jahve: Urob\u00edm koniec tomuto porekadlu, nebud\u00fa ho viac u\u017e\u00edva\u0165 v Izraeli. Ba povedz im: Bl\u00ed\u017eia sa dni aj slovo ka\u017ed\u00e9ho videnia.",
    "24": "Lebo uprostred Izraelovho domu nebude viac daromn\u00e9ho videnia ani pochlebn\u00edckeho ve\u0161tenia.",
    "25": "Lebo ja, P\u00e1n, budem hovori\u0165. Ak\u00e9 slovo budem hovori\u0165, to sa spln\u00ed, nebude sa viac odklada\u0165; lebo, odbojn\u00fd dom, vo va\u0161ich d\u0148och budem hovori\u0165 slovo a spln\u00edm ho,\" hovor\u00ed P\u00e1n, Jahve.",
    "26": "P\u00e1n prehovoril ku mne takto:",
    "27": "\"Syn \u010dloveka, pozri, Izraelov dom hovor\u00ed: \"Videnie, ktor\u00e9 tento vid\u00ed, je na dlh\u00e9 dni, on prorokuje na \u010falek\u00e9 \u010dasy.\"",
    "28": "Preto im povedz: Toto hovor\u00ed P\u00e1n, Jahve: \" Nebude sa u\u017e od\u010fa\u013eova\u0165 nijak\u00e9 moje slovo. Slovo, ktor\u00e9 budem hovori\u0165, sa spln\u00ed, hovor\u00ed P\u00e1n, Jahve."
}