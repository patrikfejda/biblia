{
    "1": "V tomto \u010dase sa \u010d\u00edtalo \u013eudu, aby po\u010dul, z Moj\u017ei\u0161ovej knihy. Na\u0161lo sa v nej nap\u00edsan\u00e9, \u017ee Amon\u010dan a Moab\u010dan sa nesmie nikdy dosta\u0165 do Bo\u017eieho zhroma\u017edenia,",
    "2": "a to preto, \u017ee sa nevybrali v \u00fastrety Izraelcom s chlebom a vodou, ale najali Bal\u00e1ma, aby ich preklial. Len\u017ee n\u00e1\u0161 Boh obr\u00e1til t\u00fa kliatbu na po\u017eehnanie.",
    "3": "Ke\u010f po\u010duli ten z\u00e1kon, oddelili od Izraela v\u0161etk\u00fdch primie\u0161ancov. -",
    "4": "Ale predt\u00fdm k\u0148az Elja\u0161ib, spr\u00e1vca sien\u00ed v Bo\u017eom dome, Tobi\u00e1\u0161ov pr\u00edbuzn\u00fd,",
    "5": "prepo\u017ei\u010dal mu ve\u013ek\u00fa miestnos\u0165, kde prv odkladali \u017eertvy, kadidlo, n\u00e1doby, desatiny obilia, mu\u0161tu a oleja, to, \u010do n\u00e1le\u017ealo levitom, spev\u00e1kom a vr\u00e1tnikom, a k\u0148azsk\u00e9 d\u00e1vky.",
    "6": "Ke\u010f sa toto v\u0161etko dialo, nebol som v Jeruzaleme, lebo v tridsiatom druhom roku babylonsk\u00e9ho kr\u00e1\u013ea Artaxerxa som i\u0161iel ku kr\u00e1\u013eovi. Po nejakom \u010dase som poprosil kr\u00e1\u013ea (op\u00e4\u0165) o dovolenie",
    "7": "a vr\u00e1til som sa do Jeruzalema. Pri\u0161iel som na zlo, ktor\u00e9 sp\u00e1chal Elja\u0161ib kv\u00f4li Tobi\u00e1\u0161ovi, ke\u010f mu prepo\u017ei\u010dal miestnos\u0165 vo dvoran\u00e1ch Bo\u017eieho domu.",
    "8": "Toto sa mi ne\u013e\u00fabilo ve\u013emi. Preto som vyh\u00e1dzal v\u0161etko zariadenie Tobi\u00e1\u0161ovho bytu z miestnosti",
    "9": "a rozk\u00e1zal som, aby o\u010distili tieto siene. Potom som tam povn\u00e1\u0161al n\u00e1doby Bo\u017eieho domu, obetn\u00fd dar a kadidlo. -",
    "10": "Dozvedel som sa aj to, \u017ee levitom sa ned\u00e1valo, \u010do im patr\u00ed, a \u017ee sa porozbiehali ka\u017ed\u00fd na svoje pole; leviti i spev\u00e1ci, teda t\u00ed, ktor\u00ed mali kona\u0165 slu\u017ebu.",
    "11": "Preto som vy\u010d\u00edtal predstaven\u00fdm a p\u00fdtal som sa ich: \"Pre\u010do je Bo\u017e\u00ed dom opusten\u00fd?\" Dal som ich zas dovedna a postavil som ich na ich miesta.",
    "12": "Potom v\u0161etci z J\u00fadska don\u00e1\u0161ali do z\u00e1sob\u00e1rn\u00ed desatinu obilia, mu\u0161tu a oleja.",
    "13": "Za dozorcov nad z\u00e1sobami som ustanovil k\u0148aza \u0160elemi\u00e1\u0161a, z\u00e1konn\u00edka Sadoka a z levitov Fadai\u00e1\u0161a, za ich pomocn\u00edka Chanana, syna Matani\u00e1\u0161ovho syna Zakura, lebo ich pokladali za spo\u013eahliv\u00fdch. Ich \u00falohou bolo rozde\u013eova\u0165 svojim bratom. -",
    "14": "Pam\u00e4taj mi to, m\u00f4j Bo\u017ee, a nezabudni na moje dobr\u00e9 skutky, ktor\u00e9 som urobil pre Bo\u017e\u00ed dom a v jeho slu\u017ebe! -",
    "15": "V\u00a0t\u00fdch d\u0148och som videl v\u00a0J\u00fadsku tak\u00fdch, ktor\u00ed \u0161liapu v\u00a0sobotu lis, prin\u00e1\u0161aj\u00fa snopy, nakladaj\u00fa na osly v\u00edno, hrozno, figy a\u00a0ktovie ak\u00e9 bremen\u00e1 a\u00a0dopravuj\u00fa to v\u00a0sobotn\u00fd de\u0148 do Jeruzalema. Napom\u00ednal som ich v\u00e1\u017ene, aby v\u00a0tak\u00fdto de\u0148 nen\u00fakali potraviny na predaj.",
    "16": "Aj T\u00fdr\u010dania, ktor\u00ed tam b\u00fdvali, don\u00e1\u0161ali ryby a v\u0161eli\u010do na predaj a pred\u00e1vali v sobotu J\u00fadovcom v Jeruzaleme.",
    "17": "Preto som vy\u010d\u00edtal j\u00fadskym \u0161\u013eachticom a povedal som im: \"Ak\u00fa nepr\u00e1vos\u0165 to p\u00e1\u0161ete, \u017ee znesv\u00e4cujete sobotn\u00fd de\u0148!?",
    "18": "Nerobili to aj na\u0161i otcovia? A n\u00e1\u0161 Boh dopustil na n\u00e1s a na toto mesto v\u0161etko toto ne\u0161\u0165astie! A vy e\u0161te rozpa\u013eujete hnev na Izrael t\u00fdm, \u017ee znesv\u00e4cujete sobotu!\"",
    "19": "A len \u010do padli na jeruzalemsk\u00e9 br\u00e1ny t\u00f4ne pred sobotou, rozk\u00e1zal som pozatv\u00e1ra\u0165 vr\u00e1ta a vydal som rozkaz, \u017ee ich neslobodno otvori\u0165 - a\u017e po sobote. Okrem toho som k br\u00e1nam postavil zop\u00e1r svojich slu\u017eobn\u00edkov, aby v sobotn\u00fd de\u0148 nevo\u0161lo dnu ani jedno bremeno.",
    "20": "Kram\u00e1ri a predava\u010di v\u0161elijak\u00fdch vec\u00ed, ktor\u00e9 mali na predaj, nocovali teda raz i druh\u00fd raz vonku pred Jeruzalemom.",
    "21": "Vtedy som im pohrozil a povedal som im: \"Pre\u010do nocujete pred m\u00farom Ak to urob\u00edte e\u0161te raz, vztiahnem na v\u00e1s ruku.\" Od toho \u010dasu u\u017e nepri\u0161li v sobotu.",
    "22": "Potom som rozk\u00e1zal levitom, aby sa o\u010distili a pri\u0161li str\u00e1\u017ei\u0165 br\u00e1ny, aby tak bol sobotn\u00fd de\u0148 zasv\u00e4ten\u00fd.",
    "23": "Pam\u00e4taj mi, m\u00f4j Bo\u017ee aj toto a odpus\u0165 mi pod\u013ea mno\u017estva svojho z\u013eutovania! -",
    "24": "V t\u00fdch d\u0148och som tie\u017e videl \u017didov, ktor\u00ed si vzali za \u017eeny A\u0161do\u010fanky, Amon\u010dianky a Moab\u010dianky. Aj ich deti hovorili spola a\u0161dodsky a nevedeli rozpr\u00e1va\u0165 po \u017eidovsky, ale hovorili re\u010dou toho \u010di onoho n\u00e1roda.",
    "25": "Dohadoval som sa s nimi, nad\u00e1val som im, bil a \u0161klbal poniektor\u00fdch mu\u017eov a zaprisah\u00e1val ich na Boha: \"Nevyd\u00e1vajte svoje dc\u00e9ry za ich synov, ani neberte ich dc\u00e9ry za man\u017eelky svojim synom ani sebe sam\u00fdm!",
    "26": "Nezhre\u0161il t\u00fdm izraelsk\u00fd kr\u00e1\u013e \u0160alam\u00fan?! V to\u013ek\u00fdch n\u00e1rodoch sa nena\u0161iel kr\u00e1\u013e, \u010do by mu bol rove\u0148. Bol mil\u00e1\u010dikom svojho Boha a Boh ho ustanovil za kr\u00e1\u013ea nad cel\u00fdm Izraelom. No i jeho zviedli na hriech \u017eeny, cudzinky.",
    "27": "Nu\u017e \u010di n\u00e1m treba po\u010d\u00fava\u0165 aj o v\u00e1s, \u017ee v\u0161etko toto ve\u013ek\u00e9 zlo tie\u017e p\u00e1\u0161ete a prehre\u0161ujete sa proti svojmu Bohu t\u00fdm, \u017ee si beriete za \u017eeny cudzinky?!\"",
    "28": "Zo synov Jojadu, ktor\u00fd bol synom najvy\u0161\u0161ieho k\u0148aza Elja\u0161iba, jeden tie\u017e bol za\u0165om Sanbalata Choronsk\u00e9ho, preto som ho zahnal od seba. -",
    "29": "Pam\u00e4taj to, m\u00f4j Bo\u017ee, t\u00fdm, ktor\u00ed po\u0161kvrnili k\u0148azstvo a t\u00fa zmluvu, ktor\u00fa si s k\u0148azmi a s levitmi uzavrel! -",
    "30": "Tak som ich o\u010distil od v\u0161etk\u00e9ho pohansk\u00e9ho a ustanovil som povinnosti pre k\u0148azov a pre levitov, pre ka\u017ed\u00e9ho v jeho pr\u00e1ci,",
    "31": "\u010falej aby don\u00e1\u0161ali drevo v ur\u010den\u00fdch \u010dasoch a takisto prvotiny. - Pam\u00e4taj, m\u00f4j Bo\u017ee, toto na moje dobro!"
}