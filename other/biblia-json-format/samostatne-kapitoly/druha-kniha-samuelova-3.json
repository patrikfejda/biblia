{
    "1": "Vojna medzi \u0160aulov\u00fdm domom a domom D\u00e1vidov\u00fdm bola zd\u013ahav\u00e1. D\u00e1vidov dom pritom st\u00e1le vzrastal, dom \u0160aulov st\u00e1le upadal.",
    "2": "D\u00e1vidovi sa v Hebrone narodili t\u00edto synovia: jeho prvoroden\u00fd bol Amnon od Jezraelitky Achinoamy.",
    "3": "Jeho druh\u00fdm bol Cheleab od man\u017eelky karmelsk\u00e9ho N\u00e1bala Abigail a tret\u00edm Absol\u00f3n od Ma\u00e1chy, dc\u00e9ry gesursk\u00e9ho kr\u00e1\u013ea Tolmaiho,",
    "4": "\u0161tvrt\u00fd Adani\u00e1\u0161, syn Hagity, piaty Safatia, syn Abitaly,",
    "5": "\u0161iesty Jetra\u00e1m od D\u00e1vidovej \u017eeny Egly. T\u00edto sa narodili D\u00e1vidovi v Hebrone.",
    "6": "K\u00fdm trvala vojna medzi \u0160aulov\u00fdm domom a D\u00e1vidov\u00fdm domom, Abner pevne dr\u017eal so \u0160aulov\u00fdm domom.",
    "7": "\u0160aul mal ved\u013eaj\u0161iu \u017eenu menom Resfa, dc\u00e9ru Aju. Isboset raz povedal Abnerovi: \"Pre\u010do si vo\u0161iel k ved\u013eaj\u0161ej \u017eene m\u00f4jho otca?\"",
    "8": "Abner sa ve\u013emi nahneval pre Isbosetovu re\u010d a povedal: \"Som ja (j\u00fadsky) psohlavec? Podnes preukazujem l\u00e1sku domu tvojho otca \u0160aula, jeho bratom a jeho priate\u013eom a nedopustil som, aby si padol do ruky D\u00e1vida a ty na mne dnes nach\u00e1dza\u0161 chybu pre \u017eensk\u00fa?!",
    "9": "Toto nech urob\u00ed P\u00e1n Abnerovi a toto nech mu prid\u00e1: Ako sa P\u00e1n zaprisahal D\u00e1vidovi, tak si budem vo\u010di nemu po\u010d\u00edna\u0165.",
    "10": "Odn\u00edmem kr\u00e1\u013eovstvo \u0160aulovmu domu a upevn\u00edm D\u00e1vidov tr\u00f3n nad Izraelom a nad J\u00fadom od Danu a\u017e po Bersabe.\"",
    "11": "A nemohol viac Abnerovi odpoveda\u0165 ani slova, lebo sa ho b\u00e1l.",
    "12": "Potom poslal Abner miesto seba poslov k D\u00e1vidovi s odkazom: \"\u010cia je krajina? Uzavri so mnou zmluvu, potom bude moja ruka s tebou, privediem k tebe cel\u00fd Izrael.\"",
    "13": "Odpovedal: \"Dobre, uzavriem s tebou zmluvu. Ale jedno od teba \u017eiadam! Neuvid\u00ed\u0161 toti\u017e moju tv\u00e1r, ak mi vtedy, ke\u010f pr\u00edde\u0161, aby si videl moju tv\u00e1r, neprivedie\u0161 \u0160aulovu dc\u00e9ru Michol.\"",
    "14": "Potom D\u00e1vid poslal poslov k \u0160aulovmu synovi Isbosetovi s odkazom: \"Daj mi moju man\u017eelku Michol, ktor\u00fa som si z\u00edskal za sto predko\u017eiek Fili\u0161t\u00edncov!\"",
    "15": "A Isboset ju dal vzia\u0165 od mu\u017ea, Laisovho syna Faltiela.",
    "16": "Jej mu\u017e ju odprevadil a st\u00e1le plakal za \u0148ou a\u017e po Bahurim. Tu mu povedal Abner: \"Cho\u010f, vr\u00e1\u0165 sa!\" A on sa vr\u00e1til.",
    "17": "Abner bol na slove so star\u0161\u00edmi Izraela a hovoril: \"U\u017e d\u00e1vno ste chceli ma\u0165 nad sebou za kr\u00e1\u013ea D\u00e1vida.",
    "18": "Nu\u017e teraz to preve\u010fte, lebo P\u00e1n povedal D\u00e1vidovi: \"Pomocou svojho sluhu D\u00e1vida oslobod\u00edm svoj \u013eud, Izrael, z ruky Fili\u0161t\u00edncov a z ruky v\u0161etk\u00fdch jeho nepriate\u013eov.\"",
    "19": "Abner hovoril aj s Benjam\u00edncami. Potom i\u0161iel Abner ozn\u00e1mi\u0165 D\u00e1vidovi do Hebronu v\u0161etko, na \u010dom sa uzhodli Izraeliti a v\u0161etci Benjam\u00ednci.",
    "20": "Tak pri\u0161iel Abner s dvadsiatimi mu\u017emi do Hebronu a D\u00e1vid usporiadal Abnerovi a mu\u017eom, ktor\u00ed boli s n\u00edm, hostinu.",
    "21": "Abner hovoril D\u00e1vidovi: \"Vstanem, p\u00f4jdem a zhroma\u017ed\u00edm k svojmu kr\u00e1\u013eovsk\u00e9mu p\u00e1novi cel\u00fd Izrael. Uzavr\u00fa s tebou zmluvu, potom bude\u0161 kra\u013eova\u0165, ako si len tvoja du\u0161a \u017eiada.\" Nato D\u00e1vid Abnera prepustil a (on) odi\u0161iel v pokoji. -",
    "22": "Vtedy pri\u0161li z v\u00fdpravy D\u00e1vidovi a Joabovi sluhovia a doniesli ve\u013ek\u00fa koris\u0165. Abner u\u017e nebol s D\u00e1vidom v Hebrone, lebo ho prepustil a odi\u0161iel v pokoji.",
    "23": "Ke\u010f sa Joab a cel\u00e9 vojsko, ktor\u00e9 bolo s n\u00edm, vr\u00e1tilo, zvestovali Joabovi: \"Ku kr\u00e1\u013eovi pri\u0161iel N\u00e9rov syn Abner a on ho prepustil, tak\u017ee odi\u0161iel v pokoji.\"",
    "24": "Nato Joab i\u0161iel ku kr\u00e1\u013eovi a povedal: \"\u010co si to urobil?! H\u013ea, pri\u0161iel k tebe Abner, pre\u010do si ho prepustil, \u017ee mohol od\u00eds\u0165?",
    "25": "Pozn\u00e1\u0161 N\u00e9rovho syna Abnera. Ve\u010f pri\u0161iel, aby \u0165a oklamal, aby sa dozvedel, kedy odch\u00e1dza\u0161 a prich\u00e1dza\u0161, a aby zvedel v\u0161etko, \u010do rob\u00ed\u0161!\"",
    "26": "Ke\u010f Joab odi\u0161iel od D\u00e1vida, poslal za Abnerom poslov, ktor\u00ed ho doviedli nasp\u00e4\u0165 od studne Sira bez toho, \u017ee by to D\u00e1vid bol vedel.",
    "27": "Abner sa vr\u00e1til do Hebronu. Joab ho zaviedol k br\u00e1ne, akoby s n\u00edm chcel v tajnosti hovori\u0165 a tam ho bodol do brucha. Zomrel za krv jeho brata Asaela.",
    "28": "Ke\u010f sa o tom nesk\u00f4r D\u00e1vid dopo\u010dul, povedal: \"Ja som nevinn\u00fd od krvi N\u00e9rovho syna Abnera, aj moje kr\u00e1\u013eovstvo pred P\u00e1nom naveky.",
    "29": "Nech sa zval\u00ed na hlavu Joaba a na cel\u00fd dom jeho otca. Nech v Joabovom dome nikdy nech\u00fdba tak\u00fd, \u010do trp\u00ed na v\u00fdtok a malomocenstvo, tak\u00fd, \u010do chod\u00ed o palici, \u010do padne pod me\u010dom a \u017eiada si chleba!\"",
    "30": "Joab a jeho brat Abisai zabili teda Abnera, preto\u017ee v boji v Gabaone usmrtil ich brata Asaela.",
    "31": "Potom D\u00e1vid povedal Joabovi a v\u0161etk\u00e9mu \u013eudu, ktor\u00fd bol s n\u00edm: \"Roztrhnite si odev, oble\u010dte sa do vrecoviny a nariekajte nad Abnerom!\" Kr\u00e1\u013e D\u00e1vid kr\u00e1\u010dal za m\u00e1rami;",
    "32": "a tak Abnera pochovali v Hebrone. D\u00e1vid pozdvihol svoj hlas a plakal pri Abnerovom hrobe a plakal aj cel\u00fd n\u00e1rod.",
    "33": "Potom kr\u00e1\u013e zlo\u017eil o Abnerovi tento \u017ealospev:",
    "34": "\"Musel Abner zomrie\u0165 ako bezbo\u017en\u00edk? Tvoje ruky neboli zviazan\u00e9, tvoje nohy neboli v okov\u00e1ch, padol si, ako ke\u010f zraz\u00ed zlo\u010dinec.\" A v\u0161etok \u013eud e\u0161te viac nad n\u00edm plakal.",
    "35": "A ke\u010f pri\u0161iel v\u0161etok \u013eud \u017eiada\u0165 D\u00e1vida, aby e\u0161te za d\u0148a prijal pokrm, D\u00e1vid sa takto zaprisahal: \"Toto nech mi urob\u00ed Boh a toto nech mi prid\u00e1, ak pred z\u00e1padom slnka ok\u00fasim chlieb alebo \u010doko\u013evek!\"",
    "36": "Ke\u010f sa to v\u0161etok \u013eud dozvedel, p\u00e1\u010dilo sa mu to. A v\u0161etko, \u010do robil kr\u00e1\u013e, p\u00e1\u010dilo sa v\u0161etk\u00e9mu \u013eudu.",
    "37": "Tak sa v ten de\u0148 dozvedel v\u0161etok \u013eud a cel\u00fd Izrael, \u017ee zabitie N\u00e9rovho syna Abnera nepoch\u00e1dza od kr\u00e1\u013ea.",
    "38": "A kr\u00e1\u013e povedal svojim slu\u017eobn\u00edkom: \"Vy neviete, \u017ee dnes padlo v Izraeli knie\u017ea, velik\u00e1n?",
    "39": "Ja som dnes slab\u00fd, hoci pomazan\u00fd za kr\u00e1\u013ea. T\u00edto v\u0161ak, synovia Sarvie, s\u00fa silnej\u0161\u00ed ako ja. Nech P\u00e1n odplat\u00ed ka\u017ed\u00e9mu, kto p\u00e1cha zlo, pod\u013ea jeho zloby!\""
}