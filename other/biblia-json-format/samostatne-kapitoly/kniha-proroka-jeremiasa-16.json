{
    "1": "P\u00e1n prehovoril ku mne takto:",
    "2": "Nevezmi si man\u017eelku a nemaj synov ani dc\u00e9ry na tomto mieste!",
    "3": "Lebo toto hovor\u00ed P\u00e1n o synoch a dc\u00e9rach, naroden\u00fdch na tomto mieste, a o ich matk\u00e1ch, ktor\u00e9 ich zrodia, a o ich otcoch, ktor\u00ed ich splodia v tejto krajine:",
    "4": "Zomr\u00fa smr\u0165ou plnou m\u00fak, neopla\u010d\u00fa ich, ani nepochovaj\u00fa, bud\u00fa na zemi ako hnoj; zahyn\u00fa me\u010dom a hladom, ich m\u0155tvoly bud\u00fa pokrmom vt\u00e1kov nebies a zvierat zeme.\"",
    "5": "\u00c1no, toto hovor\u00ed P\u00e1n: \"Nevkro\u010d do domu hluku a necho\u010f narieka\u0165, ani im nevyslov s\u00fastras\u0165, preto\u017ee som od\u0148al od toho \u013eudu svoj pokoj, milos\u0165 a z\u013eutovanie - hovor\u00ed P\u00e1n.",
    "6": "Ve\u013ek\u00ed i mal\u00ed pomr\u00fa v tejto krajine, nepochovaj\u00fa ich, ani ich neopla\u010d\u00fa a nik sa neporan\u00ed, ani neostrih\u00e1 pre nich.",
    "7": "A nebud\u00fa l\u00e1ma\u0165 sm\u00fato\u010dn\u00fd chlieb, aby ich pote\u0161ili pre m\u0155tvych, ani im nedaj\u00fa pi\u0165 kalich \u00fatechy za otcom a za matkou.",
    "8": "Ani do domu hostiny nevkro\u010d, aby si si posedel s nimi a jedol a pil.",
    "9": "Lebo toto hovor\u00ed P\u00e1n z\u00e1stupov, Boh Izraela: H\u013ea, ja odstr\u00e1nim vo va\u0161ich d\u0148och z tohto miesta vidite\u013ene spred va\u0161ich o\u010d\u00ed hlas plesania a hlas radosti, hlas \u017een\u00edcha a hlas mladuchy.",
    "10": "A ke\u010f zvestuje\u0161 tomuto \u013eudu v\u0161etky tieto re\u010di a oni sa \u0165a op\u00fdtaj\u00fa: \"Pre\u010do P\u00e1n oznamuje proti n\u00e1m v\u0161etko toto ne\u0161\u0165astie? \u010co je na\u0161a vina a \u010do je n\u00e1\u0161 hriech, ktor\u00fdm sme sa previnili proti P\u00e1novi, n\u00e1\u0161mu Bohu?\"",
    "11": "ty im odpovie\u0161: Preto\u017ee va\u0161i otcovia opustili m\u0148a - hovor\u00ed P\u00e1n, i\u0161li za cudz\u00edmi bohmi, sl\u00fa\u017eili im a kla\u0148ali sa im m\u0148a v\u0161ak opustili a m\u00f4j z\u00e1kon nezachov\u00e1vali.",
    "12": "Nu\u017e a vy ste robili hor\u0161ie ako va\u0161i otcovia; h\u013ea, chod\u00edte ka\u017ed\u00fd za svoj\u00edm zatvrdnut\u00fdm srdcom a nepo\u010d\u00favate m\u0148a.",
    "13": "Vysot\u00edm v\u00e1s teda z tejto krajiny do krajiny, ktor\u00fa nepozn\u00e1te ani vy, ani va\u0161i otcovia, a budete tam de\u0148 a noc sl\u00fa\u017ei\u0165 cudz\u00edm bohom, ke\u010f\u017ee v\u00e1m neudel\u00edm milos\u0165.",
    "14": "Preto h\u013ea, pr\u00eddu dni, hovor\u00ed P\u00e1n, \u017ee u\u017e nebud\u00fa viac hovori\u0165: \"Ako \u017eije P\u00e1n, ktor\u00fd vyviedol synov Izraela z egyptskej krajiny,\"",
    "15": "ale len: \"Ako \u017eije P\u00e1n, ktor\u00fd vyviedol synov Izraela zo severnej krajiny a zo v\u0161etk\u00fdch kraj\u00edn, do ktor\u00fdch ich porozhadzoval.\" A ja ich privediem sp\u00e4\u0165 do krajiny, ktor\u00fa som dal ich otcom.",
    "16": "H\u013ea, ja po\u0161lem mnoh\u00fdch ryb\u00e1rov - hovor\u00ed P\u00e1n, a vychytaj\u00fa ich, potom v\u0161ak po\u0161lem ve\u013ea po\u013eovn\u00edkov a vylovia ich zo v\u0161etk\u00fdch vrchov a zo v\u0161etk\u00fdch kopcov i zo skaln\u00fdch pukl\u00edn.",
    "17": "Lebo m\u00e1m o\u010di na v\u0161etk\u00fdch ich cest\u00e1ch, predo mnou sa neschovaj\u00fa a ich hriech nie je skryt\u00fd pred moj\u00edm zrakom.",
    "18": "A odplat\u00edm (najprv) dvojn\u00e1sobne ich hriech a ich vinu, preto\u017ee znesv\u00e4tili moju krajinu m\u0155tvolami svojich ohavnost\u00ed a svojimi o\u0161klivos\u0165ami preplnili moje dedi\u010dstvo.\"",
    "19": "Pane, sila moja a pevnos\u0165 moja, \u00fato\u010di\u0161te moje v \u010dase \u00fazkosti! K tebe prist\u00fapia n\u00e1rody od kon\u010d\u00edn sveta a povedia: \"Len klam dedili na\u0161i otcovia, ni\u010domnos\u0165 a veci neu\u017eito\u010dn\u00e9.\"",
    "20": "Nu\u017e \u010di si \u010dlovek urob\u00ed bohov? Ve\u010f s\u00fa to nie bohovia!",
    "21": "Preto, h\u013ea, ja ich nau\u010d\u00edm tento raz im d\u00e1m pozna\u0165 svoju ruku a silu a poznaj\u00fa, \u017ee m\u00e1m meno Jahve.\""
}