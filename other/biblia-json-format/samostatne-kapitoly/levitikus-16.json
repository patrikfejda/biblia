{
    "1": "P\u00e1n hovoril Moj\u017ei\u0161ovi po smrti dvoch \u00c1ronov\u00fdch synov, ktor\u00ed zomreli, ke\u010f (nepr\u00edstojne) predst\u00fapili pred P\u00e1na.",
    "2": "A P\u00e1n povedal Moj\u017ei\u0161ovi: \"Povedz svojmu bratovi \u00c1ronovi, \u017ee nesmie vst\u00fapi\u0165 v \u013eubovo\u013enom \u010dase do sv\u00e4tyne za oponu, \u010do je pred z\u013eutovnicou na arche, aby nezomrel; lebo ja sa nad z\u013eutovnicou ukazujem v oblaku.",
    "3": "\u00c1ron vst\u00fapi do sv\u00e4tyne iba tak, \u017ee prinesie b\u00fd\u010dka na obetu za hriech a barana na celostn\u00fa \u017eertvu.",
    "4": "Oble\u010die si posv\u00e4tn\u00fa \u013eanov\u00fa r\u00edzu, na nohy si navle\u010die \u013eanov\u00e9 spodky, op\u00e1\u0161e sa \u013eanovou povojkou a pripevn\u00ed si \u013eanov\u00fa mitru. To s\u00fa posv\u00e4tn\u00e9 \u00fabory. A oble\u010die si ich, a\u017e ke\u010f si telo ok\u00fape vo vode.",
    "5": "Od celej izraelskej pospolitosti prijme dva capy na obetu za hriech a jedn\u00e9ho barana na celostn\u00fa \u017eertvu.",
    "6": "\u00c1ron bude obetova\u0165 b\u00fdka na obetu za hriech a sprostredkuje odpustenie sebe a svojmu domu.",
    "7": "Potom vezme oba capy a postav\u00ed ich pred P\u00e1na pri vchode do st\u00e1nku zjavenia.",
    "8": "Nato \u00c1ron hod\u00ed \u017ereb o oba capy, jeden \u017ereb pre P\u00e1na, druh\u00fd \u017ereb pre Azazela.",
    "9": "Tu \u00c1ron prinesie capa, na ktor\u00e9ho padol \u017ereb pre P\u00e1na, a prinesie ho na obetu za hriech;",
    "10": "capa, na ktor\u00e9ho padol \u017ereb pre Azazela, postav\u00ed \u017eiv\u00e9ho pred P\u00e1na, aby na \u0148om previedol obrad zmierenia a aby ho poslal Azazelovi na p\u00fa\u0161\u0165.",
    "11": "\u00c1ron teda prinesie na obetu b\u00fd\u010dka, ur\u010den\u00e9ho na obetu za hriech, aby sprostredkoval zmierenie pre seba a pre svoj dom. B\u00fd\u010dka ur\u010den\u00e9ho na obetu za hriech zabije,",
    "12": "vezme kadidelnicu naplnen\u00fa \u017eerav\u00fdm uhl\u00edm z olt\u00e1ra, ktor\u00fd je pred P\u00e1nom, a pln\u00fa hrs\u0165 roztl\u010den\u00e9ho, pr\u00edjemne vo\u0148aj\u00faceho kadidla",
    "13": "a zanesie to na ohe\u0148 pred P\u00e1na, aby kadidlov\u00fd dym zahalil z\u013eutovnicu nad z\u00e1konom; inak by musel zomrie\u0165.",
    "14": "Nato vezme z b\u00fd\u010dkovej krvi a prstom pokrop\u00ed z\u013eutovnicu na \u010delnej strane; svoj\u00edm prstom pokrop\u00ed z\u013eutovnicu sedem r\u00e1z krvou.",
    "15": "Nato zabije capa ur\u010den\u00e9ho na obetu za hriech \u013eudu, jeho krv zanesie za oponu a s krvou urob\u00ed to ist\u00e9, \u010do urobil s krvou b\u00fd\u010dka: pokrop\u00ed \u0148ou z\u013eutovnicu a (miesto) pred z\u013eutovnicou;",
    "16": "a tak vykon\u00e1 zmierenie sv\u00e4tyne za zne\u010distenie Izraelitov a za v\u0161etky priestupky, ktor\u00fdch sa dopustili. To ist\u00e9 urob\u00ed aj so st\u00e1nkom zjavenia, ktor\u00fd sa nachod\u00ed medzi nimi uprostred ich ne\u010dist\u00f4t.",
    "17": "V st\u00e1nku zjavenia nesmie by\u0165 nik, ke\u010f on vst\u00fapi, aby vykonal vo sv\u00e4tyni zmierenie, k\u00fdm ju neopust\u00ed a nevykon\u00e1 zmierenie za seba a za cel\u00fa izraelsk\u00fa pospolitos\u0165.",
    "18": "Potom vyjde von k olt\u00e1ru, \u010do je pred P\u00e1nom, a na \u0148om vykon\u00e1 zmierenie. Vezme z b\u00fd\u010dkovej a capovej krvi a potrie rohy olt\u00e1ra",
    "19": "a prstom ho sedem r\u00e1z pokrop\u00ed krvou. Takto ho o\u010dist\u00ed a posv\u00e4t\u00ed od ne\u010dist\u00f4t Izraelitov.",
    "20": "Ke\u010f ukon\u010d\u00ed zmierenie sv\u00e4tyne, st\u00e1nku zjavenia a olt\u00e1ra, privedie \u017eiv\u00e9ho capa.",
    "21": "\u017div\u00e9mu capovi polo\u017e\u00ed \u00c1ron obe ruky na hlavu a vyzn\u00e1 nad n\u00edm v\u0161etky previnenia Izraelitov a v\u0161etky priestupky, ktor\u00fdch sa dopustili. Nalo\u017e\u00ed ich na capovu hlavu a d\u00e1 ho ur\u010den\u00e9mu mu\u017eovi vyvies\u0165 do p\u00fa\u0161te.",
    "22": "Takto cap odnesie v\u0161etky ich nepr\u00e1vosti na od\u013eahl\u00e9 miesto, ke\u010f capa vy\u017eenie na p\u00fa\u0161\u0165.",
    "23": "Potom \u00c1ron vst\u00fapi do st\u00e1nku zjavenia, zoble\u010die si \u013eanov\u00e9 r\u00facho, ktor\u00e9 si obliekol, ke\u010f vch\u00e1dzal do sv\u00e4tyne, a nech\u00e1 ho tam.",
    "24": "Potom si na sv\u00e4tom mieste poum\u00fdva telo a oble\u010die sa do svojho r\u00facha, vyjde von a obetuje svoju celostn\u00fa \u017eertvu a celostn\u00fa \u017eertvu v\u0161etk\u00e9ho \u013eudu a vykon\u00e1 zmierenie za seba a za \u013eud.",
    "25": "Loj obety za hriech sp\u00e1li v\u0161ak na olt\u00e1ri.",
    "26": "Ten, kto vyhnal capa Azazelovi, vyperie si odev a ok\u00fape si telo vo vode; potom m\u00f4\u017ee pr\u00eds\u0165 do t\u00e1bora.",
    "27": "B\u00fd\u010dka na obetu za hriech aj capa na obetu za hriech, ktor\u00fdch krv pou\u017eil na vykonanie zmierenia vo sv\u00e4tyni, vynes\u00fa von z t\u00e1bora a \u00faplne ich sp\u00e1lia aj s ich ko\u017eou, m\u00e4som a trusom.",
    "28": "Kto ich sp\u00e1li, vyperie si odev a ok\u00fape si telo vo vode, a potom m\u00f4\u017ee pr\u00eds\u0165 do t\u00e1bora.",
    "29": "Tento z\u00e1kon bude pre v\u00e1s ve\u010dne platn\u00fd: V desiaty de\u0148 siedmeho mesiaca sa budete posti\u0165 a nebudete kona\u0165 nijak\u00fa pr\u00e1cu, ani domorodec, ani cudzinec, ktor\u00fd sa u v\u00e1s zdr\u017euje.",
    "30": "Lebo v tento de\u0148 sa budete zmierova\u0165 a o\u010dis\u0165ova\u0165; o\u010dist\u00edte sa od v\u0161etk\u00fdch svojich hriechov pred P\u00e1nom.",
    "31": "Bude to pre v\u00e1s de\u0148 \u00fapln\u00e9ho odpo\u010dinku a budete sa posti\u0165. To je ve\u010dn\u00e9 ustanovenie.",
    "32": "Obrady zmierenia vykon\u00e1 ve\u013ek\u0148az, ktor\u00fd bol pomazan\u00fd a posv\u00e4ten\u00fd, aby sl\u00fa\u017eil namiesto svojho otca ako k\u0148az. Oble\u010die sa do \u013eanov\u00e9ho r\u00facha, do posv\u00e4tn\u00e9ho r\u00facha,",
    "33": "a vykon\u00e1 zmierenie vo ve\u013esv\u00e4tyni; zmieri tie\u017e st\u00e1nok zjavenia a olt\u00e1r a vykon\u00e1 zmierenie k\u0148azov a celej izraelskej pospolitosti.",
    "34": "Toto bude pre v\u00e1s ve\u010dn\u00fdm ustanoven\u00edm, aby raz do roka sprostredkoval zmierenie Izraelitom, aby sa zbavili v\u0161etk\u00fdch svojich hriechov.\" A urobil tak, ako Moj\u017ei\u0161ovi nariadil P\u00e1n."
}