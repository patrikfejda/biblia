{
    "1": "A po \u0148om povstal N\u00e1tan, prorok za D\u00e1vidovej vl\u00e1dy.",
    "2": "Ako odde\u013euj\u00fa tuk od obetn\u00e9ho m\u00e4sa, tak bol oddelen\u00fd D\u00e1vid od Izraelov\u00fdch synov.",
    "3": "S levmi sa hral ako s bar\u00e1nkami a s medve\u010fmi si po\u010d\u00ednal podobne ako s bar\u00e1nkami oviec za svojej mladosti.",
    "4": "\u010ci neporazil obra - a tak neod\u0148al potupu z n\u00e1roda?",
    "5": "Len \u010do napnul ruku, kame\u0148om z praku povalil chvastav\u00e9ho Goli\u00e1\u0161a.",
    "6": "Lebo vz\u00fdval v\u0161emoh\u00faceho P\u00e1na a on dal silu jeho pravici, aby porazil udatn\u00e9ho bojovn\u00edka, a tak zvelebil silu svojho n\u00e1roda.",
    "7": "Tak ho oslavovali \"desa\u0165tis\u00edcami\", chv\u00e1lili ho pre po\u017eehnanie od P\u00e1na a venovali mu sl\u00e1vny veniec.",
    "8": "Lebo rozml\u00e1til nepriate\u013eov zo v\u0161etk\u00fdch str\u00e1n a vyhubil fili\u0161t\u00ednskych protivn\u00edkov a\u017e podnes, naveky rozbil v\u0161etku ich silu.",
    "9": "Pri ka\u017edom svojom po\u010d\u00ednan\u00ed vzd\u00e1val chv\u00e1lu Sv\u00e4t\u00e9mu a Vzne\u0161en\u00e9mu oslavnou re\u010dou.",
    "10": "Cel\u00fdm svoj\u00edm srdcom vychva\u013eoval P\u00e1na, lebo miloval Boha, svojho stvorite\u013ea, a on mu udelil silu proti nepriate\u013eom.",
    "11": "Ustanovil spev\u00e1kov naproti olt\u00e1ru a pre ich spev zlo\u017eil sladk\u00e9 piesne.",
    "12": "(Sviato\u010dn\u00fdm) oslav\u00e1m dodal lesku, (sviato\u010dn\u00e9) \u010dasy skvele upravil a\u017e do konca roka, aby pri nich chv\u00e1lili sv\u00e4t\u00e9 meno P\u00e1na; od r\u00e1na sa mala mohutne oz\u00fdva\u0165 sv\u00e4ty\u0148a.",
    "13": "Boh ho o\u010distil od hriechov a naveky pozdvihol jeho silu: dal mu pevn\u00fd pr\u00eds\u013eub o (d\u00f4stojnosti) kr\u00e1\u013eovskej a o sl\u00e1vnom prestole v Izraeli.",
    "14": "Po \u0148om nast\u00fapil jeho prem\u00fadry syn a pre (D\u00e1vida Boh) zvrhol v\u0161etku nepriate\u013esk\u00fa moc.",
    "15": "\u0160alam\u00fan vl\u00e1dol v pokojn\u00fdch \u010dasoch; Boh mu podrobil v\u0161etk\u00fdch nepriate\u013eov, aby mohol vybudova\u0165 dom jeho menu a pripravi\u0165 sv\u00e4ty\u0148u, (trvaj\u00facu) naveky. Ak\u00fd si bol m\u00fadry vo svojej mladosti,",
    "16": "naplnen\u00fd si bol m\u00fadros\u0165ou ako (mohutn\u00e1) rieka, tvoj duch sta\u010dil pokry\u0165 zem!",
    "17": "Zaplnil si ju tajomn\u00fdmi m\u00fadroslovn\u00fdmi v\u00fdpove\u010fami, tak\u017ee sa tvoje meno rozch\u00fdrilo a\u017e na \u010falek\u00e9 ostrovy, i milovali \u0165a pre tvoju pokojn\u00fa dobu.",
    "18": "Pre piesne, pr\u00edslovia, podobenstv\u00e1 a pre v\u00fdklady krajiny \u0165a obdivovali.",
    "19": "V mene P\u00e1na, Boha, ktor\u00fd sa vol\u00e1 Boh Izraelov,",
    "20": "nahromadil si zlata ako mosadze a striebra si mal hojne, akoby to bolo olovo.",
    "21": "(Nesk\u00f4r) si sa v\u0161ak s n\u00e1ru\u017eivos\u0165ou priklonil k \u017een\u00e1m a svojmu telu si povolil bezuzdnos\u0165.",
    "22": "Na svoju sl\u00e1vu si t\u00fdm uvalil \u0161kvrnu a zhanobil si svoje potomstvo: t\u00fdm si uviedol hnev na svoje dietky a dal si sa dr\u00e1\u017edi\u0165 svojej pochabosti.",
    "23": "Tak si zavinil, \u017ee sa rozdvojilo tvoje kr\u00e1\u013eovstvo a z Efraima vznikla r\u00ed\u0161a odbojn\u00e1.",
    "24": "Ale Boh neopust\u00ed svoje milosrdenstvo, ani nezru\u0161\u00ed, ani nezni\u010d\u00ed svoje diela, nezni\u010d\u00ed potomkov svojho vyvolen\u00e9ho, ani nezahub\u00ed potomstvo toho, kto miluje P\u00e1na.",
    "25": "Ponechal teda Jakubovi (ak\u00fdsi) zvy\u0161ok a D\u00e1vidovi v\u00fdhonok zo sam\u00e9ho kore\u0148a.",
    "26": "Ke\u010f \u0160alam\u00fan do\u0161iel ku koncu (\u017eivota) (a pochovali ho) s jeho otcami,",
    "27": "zanechal po sebe zo svojho potomstva (najv\u00e4\u010d\u0161ieho) sprost\u00e1ka v n\u00e1rode,",
    "28": "ktor\u00fd nemal nijakej rozvahy - Roboama, ktor\u00fd svoj\u00edm rozhodnut\u00edm priviedol n\u00e1rod k odpadu;",
    "29": "a tie\u017e Jeroboama, Nabatovho syna, ktor\u00fd zviedol Izrael na hriechy a Efraimovi uk\u00e1zal hrie\u0161nu cestu; a tak sa ich hriechy rozmno\u017eili \u010do najviac.",
    "30": "(Hriechy) ich odviedli \u010faleko od vlasti,",
    "31": "lebo sa (\u013eud) hnal za v\u0161etkou nepr\u00e1vos\u0165ou, a\u017e pri\u0161la na nich pomsta. Ale (Boh) ich zbavil v\u0161etk\u00fdch ich hriechov."
}