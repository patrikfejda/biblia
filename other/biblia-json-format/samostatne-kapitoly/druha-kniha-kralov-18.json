{
    "1": "V tre\u0165om roku izraelsk\u00e9ho kr\u00e1\u013ea Os\u00e9ho, syna Ellu, stal sa kr\u00e1\u013eom Ezechi\u00e1\u0161, syn j\u00fadskeho kr\u00e1\u013ea Achaza.",
    "2": "Mal dvadsa\u0165p\u00e4\u0165 rokov, ke\u010f sa stal kr\u00e1\u013eom, a dvadsa\u0165dev\u00e4\u0165 rokov kra\u013eoval v Jeruzaleme. Meno jeho matky bolo Abi, Zachari\u00e1\u0161ova dc\u00e9ra.",
    "3": "Robil, \u010do sa p\u00e1\u010di P\u00e1novi, celkom tak, ako jeho otec D\u00e1vid.",
    "4": "On odstr\u00e1nil v\u00fd\u0161iny, zr\u00facal pomn\u00edky, povyt\u00ednal a\u0161ery a rozbil meden\u00e9ho hada, ktor\u00e9ho urobil Moj\u017ei\u0161, lebo mu synovia Izraela a\u017e do t\u00fdch dn\u00ed p\u00e1lili tymian. Volal sa Nohest\u00e1n.",
    "5": "D\u00fafal v P\u00e1na, Izraelovho Boha, a po \u0148om nebolo jemu podobn\u00e9ho medzi v\u0161etk\u00fdmi J\u00fadov\u00fdmi kr\u00e1\u013emi ani medzi t\u00fdmi, \u010do boli pred n\u00edm.",
    "6": "Visel na P\u00e1novi, neodklonil sa od neho a zachov\u00e1val v\u0161etky jeho pr\u00edkazy, ktor\u00e9 dal P\u00e1n Moj\u017ei\u0161ovi.",
    "7": "P\u00e1n bol s n\u00edm a darilo sa mu v\u0161etko, \u010do podnikal. Vzb\u00faril sa dokonca aj proti as\u00fdrskemu kr\u00e1\u013eovi a nesl\u00fa\u017eil mu.",
    "8": "On porazil Fili\u0161t\u00edncov a\u017e po Gazu a jej okolie od str\u00e1\u017enej ve\u017ee a\u017e po opevnen\u00e9 mesto.",
    "9": "Vo \u0161tvrtom roku kr\u00e1\u013ea Ezechi\u00e1\u0161a - to bol siedmy rok izraelsk\u00e9ho kr\u00e1\u013ea Os\u00e9ho, syna Elu - vyrazil as\u00fdrsky kr\u00e1\u013e Salmanassar proti Sam\u00e1rii, obliehal ju",
    "10": "a dobyl ju. Po troch rokoch, v \u0161iestom roku Ezechi\u00e1\u0161a - to bol deviaty rok izraelsk\u00e9ho kr\u00e1\u013ea Os\u00e9ho -, bola Sam\u00e1ria dobyt\u00e1.",
    "11": "As\u00fdrsky kr\u00e1\u013e odviedol Izraelitov do zajatia do As\u00fdrska a usadil ich v Hale a pri Habore, rieke Gozanu, a v mest\u00e1ch M\u00e9dov,",
    "12": "lebo nepo\u010d\u00favali hlas P\u00e1na, svojho Boha, prest\u00fapili jeho zmluvu, v\u0161etko, \u010do prik\u00e1zal P\u00e1nov slu\u017eobn\u00edk Moj\u017ei\u0161. Neposl\u00fachli a nesplnili to. -",
    "13": "V \u0161trn\u00e1stom roku kr\u00e1\u013ea Ezechi\u00e1\u0161a vyst\u00fapil as\u00fdrsky kr\u00e1\u013e Sennacherib proti v\u0161etk\u00fdm opevnen\u00fdm mest\u00e1m J\u00fadska a dobyl ich.",
    "14": "Vtedy j\u00fadsky kr\u00e1\u013e Ezechi\u00e1\u0161 poslal as\u00fdrskemu kr\u00e1\u013eovi do Lachisu odkaz: \"Previnil som sa, odtiahni odo m\u0148a; \u010do mi ulo\u017e\u00ed\u0161, prijmem.\" A as\u00fdrsky kr\u00e1\u013e ulo\u017eil j\u00fadskemu kr\u00e1\u013eovi Ezechi\u00e1\u0161ovi tristo hrivien striebra a tridsa\u0165 hrivien zlata.",
    "15": "Ezechi\u00e1\u0161 teda odovzdal v\u0161etky peniaze, ktor\u00e9 boli v P\u00e1novom chr\u00e1me a v pokladnici kr\u00e1\u013eovsk\u00e9ho pal\u00e1ca.",
    "16": "Vtedy Ezechi\u00e1\u0161 pol\u00e1mal kr\u00eddla na dver\u00e1ch P\u00e1novho chr\u00e1mu a r\u00e1my dver\u00ed, ktor\u00e9 dal obtiahnu\u0165 j\u00fadsky kr\u00e1\u013e Ezechi\u00e1\u0161, a dal ich as\u00fdrskemu kr\u00e1\u013eovi.",
    "17": "Ale as\u00fdrsky kr\u00e1\u013e poslal z Lachisu tartana, rabsarisa a rabsakeho s mocn\u00fdm oddielom ku kr\u00e1\u013eovi Ezechi\u00e1\u0161ovi do Jeruzalema. I\u0161li hore a ke\u010f do\u0161li do Jeruzalema, zastali pri vodovode Horn\u00e9ho rybn\u00edka, ktor\u00fd je na ceste po\u013ea pr\u00e1\u010dov,",
    "18": "a volali kr\u00e1\u013ea. Vtedy vy\u0161iel k nim Helki\u00e1\u0161ov syn Eliakim, spr\u00e1vca domu, pis\u00e1r Sobna a Asafov syn Joach, kancel\u00e1r.",
    "19": "Rabsake im povedal: \"Povedzte Ezechi\u00e1\u0161ovi: Toto vrav\u00ed ve\u013ek\u00fd kr\u00e1\u013e, kr\u00e1\u013e as\u00fdrsky: \u010co je to za n\u00e1dej, ktorou sa n\u00e1deja\u0161?!",
    "20": "Nazd\u00e1va\u0161 sa, \u017ee re\u010d per\u00ed je u\u017e rada a sila do boja?! Na koho sa teda spolieha\u0161, \u017ee sa b\u00fari\u0161 proti mne?",
    "21": "Alebo sa spolieha\u0161 na t\u00fa zlomen\u00fa trsten\u00fa palicu, na Egypt, ktor\u00e1 tomu, kto sa na \u0148u oprie, vnikne do dlane a prepichne ju? Tak\u00fd je fara\u00f3n, kr\u00e1\u013e Egypta, ku v\u0161etk\u00fdm, ktor\u00ed sa na\u0148 spoliehaj\u00fa.",
    "22": "Ak mi v\u0161ak poviete: \"V P\u00e1na, svojho Boha, d\u00fafame!\" Nie je to ten, ktor\u00e9ho v\u00fd\u0161iny a olt\u00e1re dal Ezechi\u00e1\u0161 odstr\u00e1ni\u0165 a povedal J\u00fadsku a Jeruzalemu: \"Pred t\u00fdmto olt\u00e1rom v Jeruzaleme sa budete kla\u0148a\u0165?",
    "23": "Teraz sa v\u0161ak stav s moj\u00edm p\u00e1nom, as\u00fdrskym kr\u00e1\u013eom: d\u00e1m ti dvetis\u00edc kon\u00ed, \u010di bude\u0161 m\u00f4c\u0165 da\u0165 na ne jazdcov.",
    "24": "Ako potom m\u00f4\u017ee\u0161 odola\u0165 jedin\u00e9mu knie\u017ea\u0165u z najmen\u0161\u00edch sluhov m\u00f4jho p\u00e1na? Ale ty sa spolieha\u0161 na Egypt, na vozy a na jazdcov.",
    "25": "No a \u010di som ja bez P\u00e1na pri\u0161iel na toto miesto, aby som ho zni\u010dil?! P\u00e1n mi povedal: Cho\u010f do tej krajiny a zni\u010d ju!\"",
    "26": "Helki\u00e1\u0161ov syn Eliakim aj Sobna a Joach povedali rabsakemu: \"Hovor svojim sluhom aramejsky, ve\u010f my rozumieme. Nehovor n\u00e1m j\u00fadsky do u\u0161\u00ed \u013eudu, ktor\u00fd je na m\u00fare!\"",
    "27": "Ale rabsake im odpovedal: \"Vari ma m\u00f4j p\u00e1n poslal, aby som hovoril tieto slov\u00e1 tvojmu p\u00e1novi a tebe? A nie mu\u017eom, ktor\u00ed sedia na m\u00faroch, \u017ee bud\u00fa spolu s vami jes\u0165 svoj v\u00fdkal a pi\u0165 svoj mo\u010d?\"",
    "28": "Rabsake sa postavil a ve\u013ek\u00fdm hlasom takto volal j\u00fadsky: \"\u010cujte slov\u00e1 ve\u013ek\u00e9ho kr\u00e1\u013ea, kr\u00e1\u013ea as\u00fdrskeho!",
    "29": "Takto hovor\u00ed kr\u00e1\u013e: Nech v\u00e1s Ezechi\u00e1\u0161 nezav\u00e1dza, lebo v\u00e1s nebude m\u00f4c\u0165 vyslobodi\u0165 z mojej ruky.",
    "30": "A nech v\u00e1m Ezechi\u00e1\u0161 ned\u00e1va n\u00e1dej v P\u00e1na, hovoriac: \"Naisto n\u00e1s P\u00e1n vyslobod\u00ed, toto mesto sa nedostane do ruky as\u00fdrskeho kr\u00e1\u013ea.\"",
    "31": "Nepo\u010d\u00favajte na Ezechi\u00e1\u0161a, lebo takto hovor\u00ed as\u00fdrsky kr\u00e1\u013e: Uzavrite so mnou zmluvu a vyjdite ku mne! A jedzte ka\u017ed\u00fd svoje hrozno a ka\u017ed\u00fd svoje figy a pite ka\u017ed\u00fd vodu zo svojej studne,",
    "32": "k\u00fdm nepr\u00eddem a nevezmem v\u00e1s do krajiny, ako je va\u0161a krajina, do krajiny obilnej a v\u00ednorodej, do krajiny chlebovej a vinohradnej, do krajiny ol\u00edv a medu, aby ste \u017eili a nezomreli. A nepo\u010d\u00favajte na Ezechi\u00e1\u0161a, lebo v\u00e1s zav\u00e1dza re\u010dami: \"P\u00e1n n\u00e1s vyslobod\u00ed!\"",
    "33": "Vyslobodili azda bohovia n\u00e1rody, ka\u017ed\u00fd svoju krajinu, z ruky as\u00fdrskeho kr\u00e1\u013ea?",
    "34": "Kde\u017ee s\u00fa bohovia Ematu a Arfadu?! Kde s\u00fa bohovia Sefarvaimu, Any a Avy?! A Sam\u00e1riu vyslobodili z mojej ruky?",
    "35": "Ktor\u00ed zo v\u0161etk\u00fdch bohov t\u00fdchto kraj\u00edn vyslobodili svoju krajinu z mojej ruky?! A P\u00e1n by mal vyslobodi\u0165 Jeruzalem z mojej ruky?\"",
    "36": "\u013dud ml\u010dal a neodpovedal mu ani slovo, lebo kr\u00e1\u013eov pr\u00edkaz znel: \"Neodpovedajte mu!\"",
    "37": "Potom pri\u0161iel Helki\u00e1\u0161ov syn Eliakim, spr\u00e1vca domu, pis\u00e1r Sobna a Asafov syn Joach, kancel\u00e1r, s roztrhnut\u00fdm odevom k Ezechi\u00e1\u0161ovi a rozpovedal mu rabsakeho re\u010d."
}