{
    "1": "Tu Tobi\u00e1\u0161 odpovedal svojmu otcovi T\u00f3bimu: \"Budem robi\u0165 v\u0161etko, \u010do si mi rozk\u00e1zal, ot\u010de.",
    "2": "Ale ako dostanem tie peniaze od Gabaela? Ani on m\u0148a nepozn\u00e1, ani ja nepozn\u00e1m jeho. Ak\u00fd znak mu uk\u00e1\u017eem, aby ma poznal, uveril mi a dal mi tie peniaze? Ale ani cestu do M\u00e9dska nepozn\u00e1m, aby som ta za\u0161iel.\"",
    "3": "T\u00f3bi odpovedal svojmu synovi Tobi\u00e1\u0161ovi: \"Dal mi potvrdenku s\u00a0vlastnoru\u010dn\u00fdm podpisom a\u00a0ja som mu dal svoj. Rozdelili sme ju na dve \u010dasti a\u00a0ka\u017ed\u00fd z\u00a0n\u00e1s si vzal jednu \u010das\u0165. Ulo\u017eil som ju pri peniazoch. U\u017e je to dvadsa\u0165 rokov, \u010do som u\u00a0neho ulo\u017eil tie peniaze. Teraz si syn m\u00f4j, n\u00e1jdi spo\u013eahliv\u00e9ho \u010dloveka, ktor\u00fd by \u0161iel s\u00a0tebou! Zaplat\u00edme mu za cel\u00fd \u010das, k\u00fdm sa nevr\u00e1ti\u0161 Cho\u010f teda ku Gabaelovi a\u00a0vyzdvihni u\u0148ho tie peniaze!\"",
    "4": "Tobi\u00e1\u0161 i\u0161iel h\u013eada\u0165 \u010dloveka, ktor\u00fd by \u0161iel s n\u00edm do M\u00e9dska a ktor\u00fd by poznal cestu. Tu videl pred sebou st\u00e1\u0165 anjela Rafaela, ale ani netu\u0161il, \u017ee je to Bo\u017e\u00ed anjel.",
    "5": "A povedal mu: \"Odkia\u013e si, mlad\u00fd mu\u017e?\" On mu povedal: \"Som z tvojich bratov, synov Izraela, a pri\u0161iel som sem h\u013eada\u0165 pr\u00e1cu.\" Tobi\u00e1\u0161 pokra\u010doval: \"Pozn\u00e1\u0161 cestu, \u010do vedie do M\u00e9dska?\"",
    "6": "On odpovedal: \"\u00c1no, bol som tam nieko\u013eko r\u00e1z a\u00a0dobre pozn\u00e1m v\u0161etky cesty. \u010casto som chodil do M\u00e9dska a\u00a0dostal som pr\u00edstre\u0161ie u\u00a0n\u00e1\u0161ho brata Gabaela, ktor\u00fd b\u00fdva v\u00a0m\u00e9dskom Rages. Z\u00a0Ekbat\u00e1n do Rages je to celkom dva dni cesty. Rages je toti\u017e v\u00a0hor\u00e1ch a\u00a0Ekbatany s\u00fa na rovine.\"",
    "7": "Tobi\u00e1\u0161 mu povedal: \"Po\u010dkaj ma, mlad\u00fd mu\u017e, idem to ozn\u00e1mi\u0165 svojmu otcovi. Potrebujem toti\u017e, aby si \u0161iel so mnou; d\u00e1m ti tvoju mzdu.\"",
    "8": "On mu odvetil: \"Po\u010dk\u00e1m \u0165a, len sa nebav.\"",
    "9": "Tobi\u00e1\u0161 \u0161iel a ozn\u00e1mil svojmu otcovi T\u00f3bimu: \"Na\u0161iel som \u010dloveka z na\u0161ich bratov, zo synov Izraela.\" On mu povedal: \"Zavolaj mi toho \u010dloveka, aby som zistil, z ak\u00e9ho rodu poch\u00e1dza, z ak\u00e9ho je kme\u0148a a \u010di je spo\u013eahliv\u00fd, aby \u0161iel s tebou, syn m\u00f4j.\"",
    "10": "Tobi\u00e1\u0161 vy\u0161iel von a\u00a0zavolal ho: \"Mlad\u00fd mu\u017e, m\u00f4j otec \u0165a vol\u00e1.\" Vo\u0161iel k\u00a0nemu a\u00a0T\u00f3bi ho prv\u00fd pozdravil. On mu vravel: \"\u017del\u00e1m ti ve\u013ea radost\u00ed.\" T\u00f3bi mu odpovedal: \"Ak\u00fa\u017ee m\u00f4\u017eem ma\u0165 e\u0161te rados\u0165?! Som slep\u00fd \u010dlovek a\u00a0nevid\u00edm nebesk\u00e9 svetlo. \u017dijem v\u00a0temnot\u00e1ch ako zomrel\u00ed, ktor\u00ed u\u017e nikdy svetlo neuzr\u00fa. Za\u017eiva som medzi m\u0155tvymi. Po\u010dujem hlas \u013eud\u00ed, ale ich nevid\u00edm.\" Rafael mu povedal: \"Neboj sa, \u010doskoro \u0165a Boh uzdrav\u00ed! Neboj sa!\" T\u00f3bi mu povedal: \"M\u00f4j syn Tobi\u00e1\u0161 chce \u00eds\u0165 do M\u00e9dska. Nemohol by si \u00eds\u0165 s\u00a0n\u00edm a\u00a0vies\u0165 ho? D\u00e1m ti, \u010do si zasl\u00fa\u017ei\u0161, brat m\u00f4j.\" On mu vravel: \"Budem m\u00f4c\u0165 \u00eds\u0165 s\u00a0n\u00edm; pozn\u00e1m v\u0161etky cesty. \u010casto som chodil do M\u00e9dska. Poprechodil som v\u0161etky jeho roviny a\u00a0hory a\u00a0pozn\u00e1m v\u0161etky cesty do\u0148.\"",
    "11": "Op\u00fdtal sa ho: \"Brat m\u00f4j, z ak\u00e9ho rodu si a z ktor\u00e9ho kme\u0148a? Povedz mi to, brat m\u00f4j.\"",
    "12": "On odvetil: \"Na\u010do ti treba vedie\u0165 kme\u0148?\" I povedal mu: \"Chcem vedie\u0165 pravdivo, \u010d\u00ed syn si a ak\u00e9 je tvoje meno.\"",
    "13": "On vravel: \"Ja som Azari\u00e1\u0161, syn ve\u013ek\u00e9ho Anani\u00e1\u0161a z tvojich bratov.\"",
    "14": "T\u00f3bi mu povedal: \"Vitaj a\u00a0bu\u010f zdrav\u00fd, brat m\u00f4j! Ale nehnevaj sa, brat, \u017ee som chcel pozna\u0165 tvoj prav\u00fd rod. Ty si m\u00f4j pr\u00edbuzn\u00fd a\u00a0z\u00a0dobr\u00e9ho, vynikaj\u00faceho rodu. Poznal som Anani\u00e1\u0161a a\u00a0N\u00e1tana, dvoch synov ve\u013ek\u00e9ho Semeli\u00e1\u0161a. Oni putovali so mnou do Jeruzalema a\u00a0kla\u0148ali sa tam so mnou P\u00e1novi a\u00a0neodbo\u010dili z\u00a0pravej cesty. Tvoji bratia s\u00fa dobr\u00ed \u013eudia; si z\u00a0dobr\u00e9ho kme\u0148a. Bu\u010f v\u00edtan\u00fd!\"",
    "15": "A dodal: \"Ja ti d\u00e1m za odmenu drachmu na de\u0148 a v\u0161etko, \u010do bude\u0161 potrebova\u0165 spolu s moj\u00edm synom. Cho\u010f teda s n\u00edm",
    "16": "a e\u0161te ti prid\u00e1m na mzde.\"",
    "17": "On mu povedal: \"P\u00f4jdem s\u00a0n\u00edm, neboj sa. Zdrav\u00ed p\u00f4jdeme a\u00a0zdrav\u00ed sa vr\u00e1time k\u00a0tebe, lebo cesta je bezpe\u010dn\u00e1.\" On mu vravel: \"Bu\u010f po\u017eehnan\u00fd, brat m\u00f4j.\" Potom sa obr\u00e1til na svojho syna a\u00a0povedal mu: \"Priprav, syn m\u00f4j, \u010do treba na cestu a\u00a0cho\u010f s\u00a0t\u00fdmto svoj\u00edm bratom. Boh, ktor\u00fd je na nebi, nech v\u00e1s a\u017e ta chr\u00e1ni a\u00a0nech v\u00e1s v\u00a0zdrav\u00ed privedie sp\u00e4\u0165 ku mne. Jeho anjel nech v\u00e1s sprev\u00e1dza svojou ochranou, syn m\u00f4j!\" Tobi\u00e1\u0161 sa \u0161iel pripravi\u0165 a\u00a0vybral sa na cestu. Pobozkal svojho otca a\u00a0matku a\u00a0T\u00f3bi mu povedal: \"Cho\u010f v\u00a0zdrav\u00ed!\"",
    "18": "Vtedy sa matka pustila do pla\u010du a hovorila T\u00f3bimu: \"Pre\u010do si pustil pre\u010d moje die\u0165a! Nie je on oporou na\u0161ej staroby, on, \u010do vch\u00e1dzal a vych\u00e1dzal pred nami?",
    "19": "Na\u010do s\u00fa n\u00e1m peniaze?! Ony s\u00fa iba sme\u0165ami oproti n\u00e1\u0161mu synovi!",
    "20": "Zaobi\u0161li by sme sa s t\u00fdm, \u010do n\u00e1m dal P\u00e1n pre \u017eivot.\"",
    "21": "On jej povedal: \"Nerob si starosti! N\u00e1\u0161 syn v zdrav\u00ed odch\u00e1dza a zdrav\u00fd sa n\u00e1m vr\u00e1ti. Tvoje o\u010di ho uvidia v de\u0148, ke\u010f sa k tebe vr\u00e1ti zdrav\u00fd. Nerob si starosti, neboj sa o nich, sestra!",
    "22": "P\u00f4jde s n\u00edm dobr\u00fd anjel, jeho cesta sa vydar\u00ed a vr\u00e1ti sa zdrav\u00fd.\"",
    "23": "I prestala plaka\u0165."
}