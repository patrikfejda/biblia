{
    "1": "Toto je po\u017eehnanie, ktor\u00fdm Bo\u017e\u00ed mu\u017e Moj\u017ei\u0161 po\u017eehnal pred svojou smr\u0165ou synov Izraela.",
    "2": "Povedal: \"Od Sinaja pri\u0161iel P\u00e1n, za\u017eiaril zo Seiru, zjavil sa od vrchu F\u00e1ran, do\u0161iel k vod\u00e1m Mer\u00edba-K\u00e1de\u0161, z jeho pravice ohniv\u00fd z\u00e1kon vych\u00e1dzal pre nich.",
    "3": "Miluje svoj \u013eud, v\u0161etci sv\u00e4t\u00ed s\u00fa v jeho ruke a t\u00ed, \u010do sa mu k noh\u00e1m bl\u00ed\u017eia, od neho pou\u010denie obsiahnu.",
    "4": "Z\u00e1kon n\u00e1m Moj\u017ei\u0161 dal, Jakubovej pospolitosti dedi\u010dstvo.",
    "5": "Kr\u00e1\u013eom bol mil\u00e1\u010dikovi, ke\u010f sa hlavy \u013eudu zhroma\u017edili s kme\u0148mi Izraela dovedna.",
    "6": "Nech \u017eije Ruben a nech nezomrie, hoc bude po\u010dtom mal\u00fd!\"",
    "7": "Toto pre J\u00fadu hovoril: \"Po\u010duj, Pane, J\u00fadov hlas a k jeho \u013eudu prive\u010f ho, jeho ruky nech za\u0148 bojuj\u00fa a ochrancom pred nepriate\u013emi mu bu\u010f!\"",
    "8": "O L\u00e9vim hovoril: \"Tvoje tumim a tvoje urim patria mu\u017eovi, \u010do zasv\u00e4ten\u00fd ti je, ktor\u00e9ho si vysk\u00fa\u0161al v Masse a zast\u00e1val pri vod\u00e1ch Mer\u00edby.",
    "9": "Jeho, ktor\u00fd povedal otcovi a matke: \"Ja ich nepozn\u00e1m\" a svojim bratom: \"Neviem o v\u00e1s,\" o vlastn\u00fdch synoch nechcel ni\u010d vedie\u0165, ale zachov\u00e1vali tvoje slov\u00e1 a dbali na tvoju zmluvu.",
    "10": "Jakuba na\u00fa\u010dali tvojim nariadeniam a Izraela tvojmu z\u00e1konu. Tvojmu \u010duchu prin\u00e1\u0161ali obe\u0165 tymianu a celostn\u00e9 \u017eertvy na tvoj olt\u00e1r kl\u00e1dli.",
    "11": "\u017dehnaj, Pane, jeho imaniu a prijmi skutky ich r\u00fak, ich nepriate\u013eov bi po chrbtoch, aj ich nen\u00e1vistn\u00edkov, aby nepovstali!\"",
    "12": "O Benjam\u00ednovi hovoril: \"Mil\u00e1\u010dik P\u00e1nov nech bezpe\u010dne si b\u00fdva; on ho bude v\u017edy chr\u00e1ni\u0165 a na jeho pleciach bude odpo\u010d\u00edva\u0165.\"",
    "13": "A o Jozefovi hovoril: \"Jeho kraj nech po\u017eehn\u00e1va P\u00e1n darmi nebies zhora a mora, \u010do v hlbin\u00e1ch le\u017e\u00ed,",
    "14": "darmi, \u010do slnko vyv\u00e1dza, darmi, \u010do mesiace daj\u00fa,...",
    "15": "darmi starod\u00e1vnych vrchov, darmi odvek\u00fdch pahorkov,",
    "16": "darmi zeme a toho, \u010do ju pln\u00ed. Po\u017eehnanie toho, ktor\u00fd sa zjavil v kr\u00edku, nech pr\u00edde na Jozefovu hlavu, na tem\u00e4 toho, \u010do je knie\u017ea\u0165om medzi bratmi!",
    "17": "Jeho kr\u00e1sa nech je ako prvoroden\u00e9ho b\u00fdka a jeho rohy ako rohy jednoro\u017eca; nech nimi ub\u00edja v\u0161etky n\u00e1rody a\u017e na kraj sveta napospol! To s\u00fa myri\u00e1dy Efraimove a tis\u00edce Manassesove.\"",
    "18": "O Zabulonovi hovoril: \"Raduj sa, Zabulon, na svojich cest\u00e1ch a ty, Isachar, vo svojich stanoch!",
    "19": "Vola\u0165 bud\u00fa na vrch n\u00e1rody, \u017eertvova\u0165 tam bud\u00fa prav\u00e9 obety. Bohatstvo mora bud\u00fa po\u017e\u00edva\u0165 a poklady ukryt\u00e9 v piesku.\"",
    "20": "O Gadovi hovoril: \"Nech je zveleben\u00fd ten, \u010do Gada roz\u0161\u00edri! S\u0165a lev si le\u017e\u00ed tu a trh\u00e1 rameno i hlavu.",
    "21": "Vyhliadol si to najlep\u0161ie, \u010do dosta\u0165 sa malo vodcovi. S n\u00e1\u010deln\u00edkmi \u013eudu sa pon\u00e1h\u013eal, vykonal spravodlivos\u0165 P\u00e1novu a rozsudok jeho spolu s Izraelom.\"",
    "22": "O Danovi hovoril: \"Dan je lev mlad\u00fd, \u010do vyraz\u00ed z B\u00e1\u0161anu.\"",
    "23": "O Neftalim hovoril: \"Neftali opl\u00fdva \u0161\u0165ast\u00edm, naplnen\u00fd po\u017eehnan\u00edm P\u00e1na, z\u00e1pad a juh nech mu je vlastn\u00edctvom!\"",
    "24": "A o Aserovi hovoril: \"Medzi synmi je po\u017eehnan\u00fd Aser; nech je vyzna\u010den\u00fd medzi svojimi bratmi! V oleji si nohu nam\u00e1\u010daj!",
    "25": "Jeho z\u00e1vory nech s\u00fa \u017eelezo a me\u010f, a ako tvoje dni, tak\u00e1 nech je aj tvoja sila!\"",
    "26": "\"Niet in\u00e9ho, ako je mil\u00e1\u010dikov Boh, ktor\u00fd sa vzn\u00e1\u0161a na nebesiach, aby ti pomohol, na oblakoch vo svojej n\u00e1dhere.",
    "27": "Tam hore je jeho s\u00eddlo, tu dolu s\u00fa jeho ramen\u00e1 ve\u010dit\u00e9; zah\u00e1\u0148a pred tebou nepriate\u013ea a hovor\u00ed: \"Nech je na prach zdrven\u00fd!\"",
    "28": "Izrael bude b\u00fdva\u0165 v bezpe\u010d\u00ed, osobitne prame\u0148 Jakubov, v krajine oleja a v\u00edna mlad\u00e9ho a jeho nebo bude kropi\u0165 rosu.",
    "29": "\u0160\u0165astn\u00fd si, Izrael! Kto sa ti vyrovn\u00e1? \u013dud, ktor\u00e9ho sp\u00e1sou je P\u00e1n! On je tvoj \u0161t\u00edt ochrann\u00fd, on je tvoj me\u010d sl\u00e1vny; nepriatelia sa ti bud\u00fa l\u00ed\u0161ka\u0165 a ty im bude\u0161 \u0161liapa\u0165 po \u0161ijach.\""
}