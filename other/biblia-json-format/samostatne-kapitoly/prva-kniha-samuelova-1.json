{
    "1": "Bol ist\u00fd mu\u017e z Ramataim Sofimu, z Efraimsk\u00e9ho pohoria, menom Elk\u00e1na, syn Jerohama, syna Eliuho, syna T\u00f3huho, syna S\u00fafa, Efratejec.",
    "2": "Mal dve man\u017eelky. Jedna sa volala Anna, druh\u00e1 Fenena. Fenena mala deti, Anna v\u0161ak nie.",
    "3": "Tento mu\u017e chodil ka\u017ed\u00fd rok zo svojho mesta kla\u0148a\u0165 sa a obetova\u0165 P\u00e1novi z\u00e1stupov do \u0160\u00edla, kde boli P\u00e1nov\u00fdmi k\u0148azmi H\u00e9liho synovia Ofni a Fin\u00e9s.",
    "4": "V de\u0148, ke\u010f Elk\u00e1na priniesol obetu, d\u00e1val svojej man\u017eelke Fenene a v\u0161etk\u00fdm jej synom a dc\u00e9ram \u010diastky.",
    "5": "Anne v\u0161ak dal iba jednu \u010diastku, zarm\u00faten\u00fd lebo Annu miloval, hoci jej P\u00e1n uzavrel lono.",
    "6": "Jej soky\u0148a ju neprestajne ur\u00e1\u017eala a roztrp\u010dovala, preto\u017ee jej P\u00e1n uzavrel lono.",
    "7": "Tak to robievala rok po rok; len \u010do vyst\u00fapila do P\u00e1novho domu, ur\u00e1\u017eala ju tak, \u017ee ona plakala a nejedla.",
    "8": "Ale jej mu\u017e Elk\u00e1na sa jej prihov\u00e1ral: \"Anna, pre\u010do pla\u010de\u0161? \u010co neje\u0161? A pre\u010do m\u00e1\u0161 zronen\u00e9 srdce? \u010ci som ti ja nie lep\u0161\u00ed ne\u017e desa\u0165 synov?\" -",
    "9": "Po jedle a n\u00e1poji v \u0160\u00edle vstala (a i\u0161la pred P\u00e1na). Ve\u013ek\u0148az H\u00e9li sedel v kresle pri verajach P\u00e1novho chr\u00e1mu.",
    "10": "Ona sa v trpkosti svojej du\u0161e modlila k P\u00e1novi a horko plakala.",
    "11": "A urobila tak\u00fdto s\u013eub: \"Pane z\u00e1stupov, ak l\u00e1skavo zhliadne\u0161 na biedu svojej slu\u017eobnice a spomenie\u0161 si na m\u0148a, ak na svoju slu\u017eobnicu nezabudne\u0161 a d\u00e1\u0161 svojej slu\u017eobnici mu\u017esk\u00e9ho potomka, darujem ho po v\u0161etky dni jeho \u017eivota P\u00e1novi a britva sa jeho hlavy nedotkne.\"",
    "12": "Ke\u010f\u017ee jej modlitba trvala dlho, H\u00e9li jej pozoroval \u00fasta.",
    "13": "Anna si toti\u017e hovorila v srdci, iba pery sa jej pohybovali, ale jej hlas nebolo po\u010du\u0165, tak\u017ee H\u00e9li ju pokladal za opit\u00fa.",
    "14": "Preto ju H\u00e9li oslovil: \"Dokedy bude\u0161 opit\u00e1? Vytriezvej\u017ee u\u017e!\"",
    "15": "Anna mu odvetila: \"Nie, m\u00f4j pane! Som \u017eena, ktor\u00e1 m\u00e1 \u0165archu na du\u0161i. V\u00edno a opojn\u00fd n\u00e1poj som nepila, len du\u0161u som si vyliala pred P\u00e1nom.",
    "16": "Nepokladaj svoju slu\u017eobnicu za beli\u00e1lovu dc\u00e9ru, lebo som od prekypuj\u00facej bolesti a trpkosti hovorila tak dlho!\"",
    "17": "Nato jej H\u00e9li povedal: \"Cho\u010f v pokoji a Boh Izraela nech spln\u00ed tvoju prosbu, ktor\u00fa mu predklad\u00e1\u0161.\"",
    "18": "Povedala mu: \"Kie\u017eby tvoja slu\u017eobnica na\u0161la milos\u0165 v tvojich o\u010diach!\" \u017dena potom i\u0161la svojou cestou, jedla a tv\u00e1r u\u017e nemala zronen\u00fa.",
    "19": "R\u00e1no potom vstali poklonili sa pred P\u00e1nom, vr\u00e1tili sa a pri\u0161li domov do R\u00e1my. Tu Elk\u00e1na poznal svoju man\u017eelku Annu, P\u00e1n si na \u0148u spomenul",
    "20": "a k\u00fdm uplynul rok, Anna po\u010dala a porodila syna a dala mu meno Samuel, lebo: \"Od P\u00e1na som ho vyprosila.\"",
    "21": "A ke\u010f mu\u017e Elk\u00e1na a cel\u00fd jeho dom i\u0161iel obetova\u0165 P\u00e1novi v\u00fdro\u010dn\u00fa a s\u013eubov\u00fa obetu,",
    "22": "Anna ne\u0161la. Hovorila toti\u017e svojmu mu\u017eovi: \"K\u00fdm chlap\u010dek nie je oddoj\u010den\u00fd. Potom ho zavediem, nech sa zjav\u00ed pred P\u00e1nom a nech tam ostane nav\u017edy.\"",
    "23": "Jej man\u017eel Elk\u00e1na jej povedal: \"Urob, ako uzn\u00e1\u0161 za dobr\u00e9! Zosta\u0148, k\u00fdm ho neoddoj\u010d\u00ed\u0161! Kie\u017eby P\u00e1n splnil svoje slovo!\" \u017dena teda ostala a chovala svojho syna, k\u00fdm ho neoddoj\u010dila.",
    "24": "Ke\u010f ho oddoj\u010dila, jeho matka ho vzala s troma b\u00fd\u010dkami, jednou efou m\u00faky a mechom v\u00edna a zaviedla ho do P\u00e1novho domu do \u0160\u00edla. Chlap\u010dek bol \u00fatly.",
    "25": "B\u00fd\u010dka zabili a chlap\u010deka zaviedli k H\u00e9limu.",
    "26": "I povedala: \"Pros\u00edm, m\u00f4j pane. Ako \u017eije\u0161, m\u00f4j pane, ja som t\u00e1 \u017eena, \u010do tu st\u00e1la pri tebe a modlila sa k P\u00e1novi.",
    "27": "O tohoto chlap\u010deka som prosila a P\u00e1n splnil moju prosbu, ktor\u00fa som mu predkladala.",
    "28": "Nu\u017e aj ja som ho venovala P\u00e1novi. Po v\u0161etky dni, k\u00fdm len bude, nech je zasv\u00e4ten\u00fd P\u00e1novi!\u201c I kla\u0148ali sa tam P\u00e1novi."
}