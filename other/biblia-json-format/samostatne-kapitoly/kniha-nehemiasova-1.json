{
    "1": "Vypr\u00e1vanie Chakhali\u00e1\u0161ovho syna Nehemi\u00e1\u0161a. V mesiaci kislev, v dvadsiatom roku, ke\u010f som bol v hlavnom stane v S\u00fazach, z pri\u0161iel",
    "2": "Chanani, jeden z mojich bratov, a s n\u00edm mu\u017eovia z J\u00fadska. Spytoval som sa ich na \u017didov, na ten zvy\u0161ok, ktor\u00fd zostal zo zajatcov, a tie\u017e na Jeruzalem.",
    "3": "\"Pozostalci,\" - vraveli mi - \"ktor\u00ed pozostali zo zajatia, \u017eij\u00fa tam v tej provincii vo ve\u013ekej su\u017eobe a pohanen\u00ed. Aj m\u00far Jeruzalema je zboren\u00fd a jeho br\u00e1ny s\u00fa vyp\u00e1len\u00e9 oh\u0148om.\"",
    "4": "Ke\u010f som po\u010dul tieto slov\u00e1, sadol som si, plakal som a kv\u00edlil cel\u00e9 dni, postil a modlil som sa k nebesk\u00e9mu Bohu.",
    "5": "Bed\u00e1kal som: \"Pros\u00edm, Pane, Bo\u017ee nebies, ve\u013ek\u00fd, hrozn\u00fd Bo\u017ee, ktor\u00fd zachov\u00e1va\u0161 zmluvu a milosrdenstvo vo\u010di t\u00fdm, \u010do \u0165a miluj\u00fa a \u010do sa prid\u0155\u017eaj\u00fa tvojich prik\u00e1zan\u00ed,",
    "6": "nech s\u00fa tvoje u\u0161i pozorn\u00e9 a tvoje o\u010di otvoren\u00e9, aby si po\u010dul modlitbu svojho slu\u017eobn\u00edka, ktor\u00fa sa dnes d\u0148om i nocou modl\u00edm k tebe za Izraelov\u00fdch synov, tvojich slu\u017eobn\u00edkov. Vyzn\u00e1vam hriechy izraelsk\u00fdch synov, ktor\u00fdmi sa prehre\u0161ili proti tebe.",
    "7": "Aj ja, aj dom m\u00f4jho otca sme hre\u0161ili. Hrubo sme sa previnili proti tebe a nezachovali sme ani prik\u00e1zania, ani ustanovenia, ani rozhodnutia, ktor\u00e9 si dal svojmu slu\u017eobn\u00edkovi Moj\u017ei\u0161ovi.",
    "8": "Rozpam\u00e4taj sa na slovo, ktor\u00e9 si dal svojmu slu\u017eobn\u00edkovi Moj\u017ei\u0161ovi: \"Ak sa dopust\u00edte zl\u00e9ho, rozpt\u00fdlim v\u00e1s po n\u00e1rodoch.",
    "9": "Ale ke\u010f sa navr\u00e1tite ku mne a ke\u010f zachov\u00e1te moje prik\u00e1zania a budete ich plni\u0165, keby ste boli zahnan\u00ed aj na kraj neba, zhroma\u017ed\u00edm v\u00e1s odtia\u013e a privediem v\u00e1s sp\u00e4\u0165 na miesto, ktor\u00e9 som si zvolil, aby tam preb\u00fdvalo moje meno.\"",
    "10": "Ve\u010f oni s\u00fa tvoji sluhovia a tvoj \u013eud, ktor\u00fd si ty vyslobodil svojou preve\u013ekou silou a svojou mocnou rukou.",
    "11": "Pros\u00edm teda, Pane, nech sa tvoje ucho zapo\u010d\u00fava do modlitby tvojho slu\u017eobn\u00edka a\u00a0tie\u017e do modlitby tvojich slu\u017eobn\u00edkov, ktor\u00ed so z\u00e1\u013eubou ctia tvoje meno, a\u00a0dopraj dnes \u00faspech svojmu slu\u017eobn\u00edkovi, do\u017ei\u010d, aby na\u0161iel milos\u0165 v\u00a0o\u010diach tohto mu\u017ea!\" Bol som toti\u017e kr\u00e1\u013eovsk\u00fdm \u010da\u0161n\u00edkom."
}