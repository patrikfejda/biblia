{
    "1": "V \u010dase, ke\u010f nebolo v Izraeli kr\u00e1\u013ea, osadil sa ist\u00fd levita ako cudz\u00ed v zadn\u00fdch kon\u010din\u00e1ch Efraimsk\u00e9ho pohoria a vzal si ved\u013eaj\u0161iu \u017eenu z J\u00fadovho Betlehema.",
    "2": "Ved\u013eaj\u0161ia \u017eena sa na\u0148 nahnevala a odi\u0161la od neho do domu svojho otca, do J\u00fadovho Betlehema. Bola tam u\u017e \u0161tyri mesiace, o",
    "3": "ke\u010f sa jej mu\u017e vybral za \u0148ou, aby si ju naklonil srde\u010dn\u00fdm prehov\u00e1ran\u00edm k n\u00e1vratu. Mal so sebou svojho sluhu a dva osly. Ke\u010f ho uviedla do domu svojho otca a otec diev\u010da\u0165a ho zazrel, vy\u0161iel mu radostne v \u00fastrety.",
    "4": "A ke\u010f jeho tes\u0165, otec diev\u010da\u0165a, na neho naliehal, zostal u neho tri dni. Jedli a pop\u00edjali si a nocovali tam.",
    "5": "Na \u0161tvrt\u00fd de\u0148 v\u010dasr\u00e1no vstali a ke\u010f sa chystal na cestu, povedal otec diev\u010da\u0165a svojmu za\u0165ovi: \"Posilni sa e\u0161te k\u00faskom chleba! Potom p\u00f4jdete!\"",
    "6": "Nato si sadli a obidvaja jedli a pili. Potom povedal otec diev\u010da\u0165a mu\u017eovi: \"Ale zosta\u0148 e\u0161te na noc! Zabav sa!\"",
    "7": "A mu\u017e aj vstal, aby sa vydal na cestu, ale ke\u010f jeho tes\u0165 op\u00e4\u0165 na neho naliehal, zostal a prenocoval tam.",
    "8": "Na piaty de\u0148 v\u010dasr\u00e1no vstali a ke\u010f sa chystal na cestu, povedal otec diev\u010da\u0165a: \"Posilni sa najprv! Vy\u010dkaj, a\u017e sa de\u0148 sch\u00fdli!\" A zas jedli obidvaja.",
    "9": "Ke\u010f v\u0161ak mu\u017e vstal, aby sa vydal na cestu so svojou ved\u013eaj\u0161ou \u017eenou a so svoj\u00edm sluhom, povedal mu jeho tes\u0165, otec diev\u010da\u0165a: \"H\u013ea, de\u0148 sa u\u017e sch\u00fdlil. Zve\u010derieva sa! Prenocuj\u017ee tu! Zajtra v\u010dasr\u00e1no vstanete, vyd\u00e1te sa na cestu a dostane\u0161 sa do svojho stanu.\"",
    "10": "Ale mu\u017e u\u017e nechcel zosta\u0165 na noc; le\u017e vstal a odi\u0161iel. Tak sa dostal a\u017e do bl\u00edzkosti Jebuza, to jest Jeruzalema. So sebou mal dva osedlan\u00e9 osly. Jeho ved\u013eaj\u0161ia \u017eena bola tie\u017e pri \u0148om. -",
    "11": "Ke\u010f boli pri Jebuze - a de\u0148 sa u\u017e zna\u010dne sch\u00fdlil -, povedal sluha svojmu p\u00e1novi: \"Po\u010f, uch\u00fd\u013eme sa do mesta Jebuzejov a prenocujme v \u0148om!\"",
    "12": "Ale jeho p\u00e1n mu odvetil: \"Neuch\u00fdlime sa ta - do mesta cudzincov, ktor\u00ed nie s\u00fa z Izraelov\u00fdch synov -, ale p\u00f4jdeme \u010falej a\u017e do Gabay.\"",
    "13": "Potom povedal svojmu sluhovi: \"Po\u010f, z\u00e1jdeme do niektorej dediny a prenocujeme \u010di u\u017e v Gabae alebo v Rame.\"",
    "14": "A uberali sa svojou cestou \u010falej. Pri Gabae, ktor\u00e1 patr\u00ed Benjam\u00ednovi, zapadlo im slnko.",
    "15": "Ta teda odbo\u010dili z cesty, aby si za\u0161li na noc do Gabay. Ke\u010f v\u0161ak vo\u0161iel a zlo\u017eil sa na n\u00e1mest\u00ed mesta, nebolo nikoho kto by ich bol prijal do domu na noc\u013eah.",
    "16": "Tu zve\u010dera prich\u00e1dzal starec z po\u013ea, zo svojej pr\u00e1ce. Mu\u017e poch\u00e1dzal z Efraimsk\u00e9ho pohoria a zdr\u017eoval sa ako cudz\u00ed v Gabae. Miestni obyvatelia v\u0161ak boli Benjam\u00ednovci.",
    "17": "Ke\u010f zdvihol o\u010di, zazrel na n\u00e1mest\u00ed mesta pocestn\u00e9ho. Starec sa ho sp\u00fdtal: \"Kde ide\u0161? Odkia\u013e prich\u00e1dza\u0161?\"",
    "18": "Odpovedal mu: \"Cestujeme z J\u00fadovho Betlehema a\u017e do zadn\u00fdch kon\u010d\u00edn Efraimsk\u00e9ho pohoria. Odtia\u013e som. Za\u0161iel som si do J\u00fadovho Betlehema a zasa sa uber\u00e1m do P\u00e1novho domu. Niet tu v\u0161ak nikoho, kto by ma prijal do domu.",
    "19": "M\u00e1me slamu a obrok pre svojho osla, aj chlieb a v\u00edno pre m\u0148a, pre tvoju slu\u017eobnicu a pre sluhu, ktor\u00fd je s tvoj\u00edm slu\u017eobn\u00edkom. V\u00f4bec ni\u010d n\u00e1m nech\u00fdba.\"",
    "20": "Tu povedal starec: \"Pokoj bu\u010f s tebou! Ak by ti aj nie\u010do ch\u00fdbalo, to u\u017e bude moja staros\u0165. Na n\u00e1mest\u00ed predsa nocova\u0165 nem\u00f4\u017ee\u0161!\"",
    "21": "Potom ho uviedol do svojho domu a nak\u0155mil osly. Ke\u010f si umyli nohy, jedli a pili.",
    "22": "Ke\u010f u\u017e boli v dobrej n\u00e1lade, tu mu\u017eovia z mesta, zlosynovia, obstali dom a ustavi\u010dne t\u013akli na br\u00e1nu. Vyvol\u00e1vali na starca, p\u00e1na domu: \"Vyve\u010f mu\u017ea, \u010do pri\u0161iel do tvojho domu! Chceme s n\u00edm obcova\u0165!\"",
    "23": "Tu vy\u0161iel k nim mu\u017e, p\u00e1n domu, a vravel im: \"Nie, bratia moji! Nerobte ni\u010d zl\u00e9, ke\u010f pri\u0161iel ten \u010dlovek do m\u00f4jho domu! Nedopust\u00edte sa predsa takej nehanebnosti!",
    "24": "M\u00e1m v\u0161ak dc\u00e9ru, pannu, a on zas ved\u013eaj\u0161iu \u017eenu. M\u00f4\u017eem v\u00e1m ich vyvies\u0165. Tie zn\u00e1silnite a urobte s nimi, ako sa v\u00e1m \u013e\u00fabi. Ale na tomto mu\u017eovi sa nedopustite takej nehanebnosti!\"",
    "25": "Ke\u010f\u017ee mu\u017eovia ho nechceli ani len vypo\u010du\u0165, vzal mu\u017e svoju ved\u013eaj\u0161iu man\u017eelku a vyviedol im ju von na ulicu. Zneu\u017e\u00edvali ju a uk\u00e1jali si na nej svoje ch\u00fa\u0165ky cel\u00fa noc a\u017e do r\u00e1na. Prepustili ju a\u017e pri v\u00fdchode zorni\u010dky.",
    "26": "Nad r\u00e1nom sa \u017eena pok\u00fa\u0161ala vojs\u0165, ale klesla pred dvermi domu mu\u017ea, u ktor\u00e9ho bol jej p\u00e1n, a zostala tam a\u017e do rozvidnenia.",
    "27": "R\u00e1no jej p\u00e1n vstal, otvoril dvere domu a ke\u010f vy\u0161iel, aby sa vydal na cestu, jeho ved\u013eaj\u0161ia \u017eena le\u017eala predo dvermi domu s rukami na prahu!",
    "28": "Volal na \u0148u: \"Vsta\u0148! P\u00f4jdeme!\" Ale nik mu neodpovedal. Tu ju vzal na osla, mu\u017e sa pobral a \u0161iel do svojho bydliska.",
    "29": "Ke\u010f pri\u0161iel do svojho domu, vzal n\u00f4\u017e, chytil svoju ved\u013eaj\u0161iu \u017eenu, rozsekal \u00fad za \u00fadom na dvan\u00e1s\u0165 kusov a rozposlal ich po celom Izraelovom \u00fazem\u00ed.",
    "30": "Ka\u017ed\u00fd, kto to videl, hovoril: \"Tak\u00e9 nie\u010do sa e\u0161te nestalo, ani nebolo vidie\u0165 odo d\u0148a, ke\u010f vy\u0161li Izraelovi synovia z krajiny Egyp\u0165anov, a\u017e podnes. Prem\u00fd\u0161\u013eajte o tom, pora\u010fte sa a vravte!\""
}