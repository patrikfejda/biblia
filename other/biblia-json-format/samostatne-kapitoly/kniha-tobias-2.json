{
    "1": "Za vl\u00e1dy kr\u00e1\u013ea Asarhaddona som sa teda vr\u00e1til do svojho domu a vr\u00e1tili mi aj moju man\u017eelku Annu a m\u00f4jho syna Tobi\u00e1\u0161a. Na sl\u00e1vnos\u0165 Letn\u00edc - \u010do je sviatok siedmich T\u00fd\u017ed\u0148ov -, pripravili mi skvel\u00fa hostinu a sadol som si k stolu.",
    "2": "Ke\u010f ho prestreli a pripravili ve\u013ea jed\u00e1l, povedal som svojmu synovi Tobi\u00e1\u0161ovi: \"Cho\u010f von a ak n\u00e1jde\u0161 chudobn\u00e9ho z na\u0161ich bratov, zajat\u00fdch v Ninive, ktor\u00fd cel\u00fdm srdcom ostal vern\u00fd P\u00e1novi, prive\u010f ho a bude stolova\u0165 so mnou. Do\u010dk\u00e1m, syn m\u00f4j, k\u00fdm sa nevr\u00e1ti\u0161.\"",
    "3": "A Tobi\u00e1\u0161 vy\u0161iel h\u013eada\u0165 niekoho z na\u0161ich chudobn\u00fdch bratov. Ke\u010f sa vr\u00e1til, povedal mi: \"Ot\u010de!\" Ja som mu odvetil: \"\u010co je, syn m\u00f4j?\" On vravel: \"Jedn\u00e9ho z n\u00e1\u0161ho n\u00e1roda u\u0161krtili a nechali ho m\u0155tveho na n\u00e1mest\u00ed.\"",
    "4": "I vysko\u010dil som, nechal som jedlo bez toho, \u017ee by som sa ho bol dotkol, a m\u0155tveho som odniesol z n\u00e1mestia a ukryl som ho v jednom dome, k\u00fdm nezapadne slnko, aby som ho mohol pochova\u0165.",
    "5": "Ke\u010f som sa vr\u00e1til, umyl som sa a v \u017ealosti som prijal pokrm.",
    "6": "Pri \u0148om som si spomenul na slov\u00e1 proroka Amosa, ktor\u00e9 vyslovil nad Betelom: \"V\u0161etky va\u0161e sviatky sa zmenia na sm\u00fatok a v\u0161etky va\u0161e piesne na n\u00e1rek.\"",
    "7": "I plakal som. Ke\u010f zapadlo slnko, \u0161iel som vykopa\u0165 jamu a pochoval som ho.",
    "8": "Moji susedia sa mi posmievali a hovorili: \"Tento \u010dlovek sa v\u00f4bec neboj\u00ed! U\u017e ho raz pre tak\u00fato vec h\u013eadali a chceli ho zabi\u0165! No sotva im unikol, a u\u017e op\u00e4\u0165 pochov\u00e1va m\u0155tvych.\"",
    "9": "Ke\u010f som ho pochoval, umyl som sa, v noci som pri\u0161iel domov a zaspal som na dvore pod stenou. Tv\u00e1r som si nezakryl, lebo bolo teplo.",
    "10": "Nevedel som, \u017ee na stene nado mnou s\u00fa vrabce. Do o\u010d\u00ed mi padol ich tepl\u00fd trus a sp\u00f4sobil mi be\u013emo. Chodil som po lek\u00e1roch, aby ma vylie\u010dili, ale \u010d\u00edm viac ma natierali liekmi, t\u00fdm v\u00e4\u010d\u0161mi sa mi o\u010di za\u0165ahovali \u0161kvrnami, a\u017e som celkom oslepol. \u0160tyri roky som bol slep\u00fd a v\u0161etci moji bratia preto trpeli. Dva roky sa staral o moju v\u00fd\u017eivu Achikar, k\u00fdm neodi\u0161ie do Elymaidy.",
    "11": "V tom \u010dase moja man\u017eelka Anna konala doma za mzdu \u017eensk\u00e9 pr\u00e1ce; sprac\u00favala vlnu",
    "12": "a dod\u00e1vala ju z\u00e1kazn\u00edkom a oni jej platili. Na siedmy de\u0148 mesiaca dystri dotkala l\u00e1tku a odovzdala ju z\u00e1kazn\u00edkom. Oni jej vyplatili cel\u00fa mzdu a dali jej do daru aj kozliatko na hostinu.",
    "13": "Ke\u010f sa vr\u00e1tila domov, koz\u013ea za\u010dalo b\u013ea\u010da\u0165. Zavolal som si ju a sp\u00fdtal som sa jej: \"Odkia\u013e je to koz\u013ea?! Aby nebolo ukradnut\u00e9! Vr\u00e1\u0165 ho jeho majite\u013eom; ve\u010f my nesmieme jes\u0165 ni\u010d ukradnut\u00e9!\"",
    "14": "Ona mi povedala: \"Dostala som ho ako dar mimo z\u00e1robku!\" Ale ja som jej neveril a opakoval som, aby ho vr\u00e1tila majite\u013eom. A hanbil som sa za to pred \u0148ou. Ona mi posme\u0161ne odvrkla: \"Kde s\u00fa tvoje skutky milosrdenstva?! Kde\u017ee je tvoje dobr\u00e9 spr\u00e1vanie?! U\u017e sa uk\u00e1zalo, \u010do z toho m\u00e1\u0161!\""
}