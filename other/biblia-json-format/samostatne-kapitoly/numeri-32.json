{
    "1": "Rubenovi a Gadovi synovia mali ve\u013ea, ve\u013emi ve\u013ea dobytka. Ke\u010f videli, \u017ee kraje Jazera a kraje Gala\u00e1du s\u00fa vhodn\u00fdm miestom pre dobytok,",
    "2": "Gadovi a Rubenovi synovia pri\u0161li a povedali Moj\u017ei\u0161ovi, k\u0148azovi Eleazarovi a knie\u017eat\u00e1m \u013eudu:",
    "3": "\"Atarot, Dibon, Nemra, Hesebon, Eleale, Saban, Nebo a Beon,",
    "4": "kraje, ktor\u00e9 P\u00e1n dobyl pred izraelskou pospolitos\u0165ou, s\u00fa v\u00fdhodn\u00e9 na chov dobytka a tvoji slu\u017eobn\u00edci maj\u00fa dobytok.\"",
    "5": "A dodal: \"Ak sme na\u0161li milos\u0165 v tvojich o\u010diach, nech sa n\u00e1m, tvojim slu\u017eobn\u00edkom pridel\u00ed t\u00e1to krajina ako dedi\u010dn\u00fd majetok. Ne\u017eiadaj, aby sme pre\u0161li cez Jord\u00e1n!\"",
    "6": "Moj\u017ei\u0161 v\u0161ak odvr\u00e1val Gadov\u00fdm synom a Rubenov\u00fdm synom: \"Va\u0161i bratia maj\u00fa teda tiahnu\u0165 do boja a vy si budete tu odpo\u010d\u00edva\u0165?!",
    "7": "Pre\u010do oslabujete odvahu Izraelitov prejs\u0165 do krajiny, ktor\u00fa im d\u00e1va P\u00e1n?",
    "8": "Takto to robili aj va\u0161i otcovia, ke\u010f som poslal z Kade\u0161barny presk\u00fama\u0165 zem!",
    "9": "Do\u0161li a\u017e do \u00fadolia Eskol, poprezerali krajinu, a potom podlomili odvahu Izraelitov tak, \u017ee nechceli \u00eds\u0165 do krajiny, ktor\u00fa im dal P\u00e1n.",
    "10": "Vtedy sa P\u00e1n rozhneval a prisahal:",
    "11": "\"Mu\u017eovia, ktor\u00ed vy\u0161li z Egypta, od dvadsiatich rokov nahor, neuvidia krajinu, ktor\u00fa som pr\u00edsahou pris\u013e\u00fabil Abrah\u00e1movi, Iz\u00e1kovi a Jakubovi, lebo ma nepo\u010d\u00favali,",
    "12": "okrem Jefonovho syna, Kenezejca Kaleba a Nunovho syna Jozueho, lebo oni mi ostali poslu\u0161n\u00ed.\"",
    "13": "Vtedy sa P\u00e1n rozhneval na Izrael a nechal ich bl\u00fadi\u0165 \u0161tyridsa\u0165 rokov po p\u00fa\u0161ti, k\u00fdm nevyhynulo cel\u00e9 pokolenie, ktor\u00e9 sa previnilo v P\u00e1nov\u00fdch o\u010diach.",
    "14": "A teraz ste vy nast\u00fapili na miesto svojich otcov, vy novokvet hrie\u0161nikov, aby ste e\u0161te viac rozmno\u017eili P\u00e1nov hnev na Izrael.",
    "15": "Ak sa od neho odvr\u00e1tite, ponech\u00e1 v\u00e1s e\u0161te dlh\u0161ie na p\u00fa\u0161ti a vy budete pr\u00ed\u010dinou z\u00e1huby v\u0161etk\u00e9ho tohoto \u013eudu.\" -",
    "16": "Tu oni prist\u00fapili k nemu a povedali mu: \"Postav\u00edme si iba stajne pre svoj dobytok a mest\u00e1 pre svoje rodiny.",
    "17": "My v\u0161ak p\u00f4jdeme vystrojen\u00ed do boja na \u010dele Izraelitov, k\u00fdm ich neuvedieme do ich bydl\u00edsk. Zatia\u013e na\u0161e \u017eeny a deti ostan\u00fa v opevnen\u00fdch mest\u00e1ch, aby boli ist\u00e9 pred obyvate\u013emi kraja.",
    "18": "Do svojich domovov sa nevr\u00e1time dovtedy, k\u00fdm nedostane ka\u017ed\u00fd Izraelita svoj dedi\u010dn\u00fd majetok.",
    "19": "Lebo my si nen\u00e1rokujeme dedi\u010dn\u00fd majetok s nimi za Jord\u00e1nom, ke\u010f sme dostali svoj dedi\u010dn\u00fd podiel z tejto strany Jord\u00e1nu.\" -",
    "20": "Tu im Moj\u017ei\u0161 povedal: \"Ak to naozaj urob\u00edte, ak sa ozbroj\u00edte a p\u00f4jdete pred P\u00e1nom do boja",
    "21": "a ka\u017ed\u00fd z v\u00e1s prejde ozbrojen\u00fd pred P\u00e1nom cez Jord\u00e1n, k\u00fdm spred seba nevy\u017eenie svojich nepriate\u013eov,",
    "22": "a vr\u00e1tite sa len potom, ke\u010f bude krajina s P\u00e1novou mocou zaujat\u00e1, budete vo\u013en\u00ed vo\u010di P\u00e1novi a vo\u010di Izraelu a tento kraj sa v\u00e1m pridel\u00ed pred P\u00e1nom za dedi\u010dn\u00fd majetok.",
    "23": "Ak sa v\u0161ak nezachov\u00e1te tak, previn\u00edte sa proti P\u00e1novi a vedzte, \u017ee v\u00e1\u0161 hriech v\u00e1s dochyt\u00ed.",
    "24": "Stavajte teda mest\u00e1 pre svoje rodiny a svoje st\u00e1da, ale spl\u0148te aj to; \u010do ste s\u013e\u00fabili!\"",
    "25": "Gadovci a Rubenovci odpovedali Moj\u017ei\u0161ovi: \"Tvoji sluhovia, pane, urobia, \u010do prikazuje\u0161.",
    "26": "Na\u0161e deti, na\u0161e \u017eeny, na\u0161e st\u00e1da a v\u0161etok n\u00e1\u0161 dobytok ostane tu v gala\u00e1dskych mest\u00e1ch,",
    "27": "tvoji sluhovia v\u0161ak p\u00f4jdu v\u0161etci vystrojen\u00ed na boj pred P\u00e1nom, ako ty, pane, hovor\u00ed\u0161.\"",
    "28": "Potom dal Moj\u017ei\u0161 o nich pr\u00edkaz k\u0148azovi Eleazarovi, Nunovmu synovi Jozuemu i n\u00e1\u010deln\u00edkom izraelsk\u00fdch kme\u0148ov.",
    "29": "Moj\u017ei\u0161 im povedal: \"Ak Gadovi a Rubenovi synovia prekro\u010dia s vami Jord\u00e1n - v\u0161etci prichystan\u00ed do boja -, aby bojovali pred P\u00e1nom, ke\u010f v\u00e1m bude krajina podroben\u00e1, dajte im \u00fazemie Gala\u00e1d za dedi\u010dn\u00fd majetok!",
    "30": "Ale ak nep\u00f4jdu s vami vychystan\u00ed na boj, potom nech sa osadia medzi vami v kana\u00e1nskej krajine!\"",
    "31": "Gadovi a Rubenovi synovia odpovedali: \"Urob\u00edme, \u010do P\u00e1n prik\u00e1zal tvojim slu\u017eobn\u00edkom,",
    "32": "p\u00f4jdeme vyzbrojen\u00ed pred P\u00e1nom do krajiny Kana\u00e1n, aby sme dostali dedi\u010dn\u00fd majetok za Jord\u00e1nom.\"",
    "33": "Moj\u017ei\u0161 dal teda Gadov\u00fdm synom, Rubenov\u00fdm synom a polovici kme\u0148a Jozefovho syna Manassesa kr\u00e1\u013eovstvo amorejsk\u00e9ho kr\u00e1\u013ea Sehona a kr\u00e1\u013eovstvo b\u00e1\u0161ansk\u00e9ho kr\u00e1\u013ea Oga: \u00fazemie s mestami a okol\u00edm, i mest\u00e1 okolitej krajiny. -",
    "34": "Gadovi synovia potom postavili Dibon, Atarot, Araoer,",
    "35": "Etrot-Sofan, Jazer, Jegban,",
    "36": "Betnernru, Betaran, pevn\u00e9 mest\u00e1 a stajne pre st\u00e1da.",
    "37": "Rubenovi synovia postavili Hesebon, Eleale, Karjatain,",
    "38": "Nabo, Balmeon - so zmenen\u00fdmi menami - a Sabamu. A mest\u00e1m, ktor\u00e9 postavili, dali men\u00e1. -",
    "39": "Tu synovia Manassesovho syna Machira tiahli do Gala\u00e1du, zaujali ho a vyhnali Amorej\u010danov, \u010do tam b\u00fdvali.",
    "40": "Moj\u017ei\u0161 pridelil Gala\u00e1d Manassesovmu synovi Machirovi a on sa tam osadil.",
    "41": "Manassesov syn Jair tie\u017e vytiahol do boja, zaujal ich stanov\u00e9 dediny a nazval ich Havot-Jair.",
    "42": "Podobne vytiahol aj Nobe a zaujal Kanat aj s jeho dedinami a pomenoval ho pod\u013ea svojho mena Nobe."
}