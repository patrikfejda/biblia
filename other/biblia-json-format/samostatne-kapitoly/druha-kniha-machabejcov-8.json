{
    "1": "J\u00fada Machabejec a jeho druhovia prich\u00e1dzali tajne ok\u013eukami do os\u00e1d, zvol\u00e1vali svojich s\u00fakme\u0148ovcov, zhroma\u017e\u010fovali okolo seba tak\u00fdch, \u010do zostali vern\u00ed \u017eidovstvu, a tak zohnali asi \u0161es\u0165tis\u00edc mu\u017eov.",
    "2": "Vz\u00fdvali P\u00e1na, aby zhliadol na svoj \u013eud, ktor\u00fd v\u0161etci \u0161liapu, aby sa z\u013eutoval nad chr\u00e1mom, ktor\u00fd znesv\u00e4cuj\u00fa bezbo\u017en\u00edci,",
    "3": "aby sa tie\u017e zmiloval nad hyn\u00facim mestom, ktor\u00e9 malo by\u0165 \u010doskoro zrovnan\u00e9 so zemou, aby vypo\u010dul krv, ktor\u00e1 vol\u00e1 k nemu,",
    "4": "a kone\u010dne aby sa rozpomenul na zlo\u010dinn\u00e9 vra\u017edenie nevinn\u00fdch det\u00ed a na r\u00fahania, vysloven\u00e9 proti jeho menu, a aby uk\u00e1zal, \u017ee m\u00e1 v nen\u00e1visti v\u0161etko zl\u00e9.",
    "5": "Ke\u010f mal Machabejec svoj \u013eud pohromade, pohania mu u\u017e viac nemohli odola\u0165, preto\u017ee (predo\u0161l\u00fd) P\u00e1nov hnev sa obr\u00e1til na milosrdenstvo.",
    "6": "Neo\u010dak\u00e1vane prepad\u00e1val mest\u00e1 a dediny a p\u00e1lil ich; zaberal vhodn\u00e9 miesta, pri\u010dom premohol nie m\u00e1lo nepriate\u013eov a obracal ich na \u00fatek.",
    "7": "Na tak\u00e9to prepady si najrad\u0161ej vyberal za spolo\u010dn\u00edka noc. Ch\u00fdr o jeho udatnosti sa \u0161\u00edril na v\u0161etky strany.",
    "8": "Ke\u010f Filip videl, \u017ee ten mu\u017e dosiahol zakr\u00e1tko ve\u013ek\u00fd \u00faspech - preto\u017ee mu \u010dasto prialo \u0161\u0165astie, tak\u017ee st\u00e1le napredoval, - nap\u00edsal Ptolemeovi, miestodr\u017eite\u013eovi Celos\u00fdrie a Fen\u00edcie, aby sa postaral o podporu kr\u00e1\u013eovej veci.",
    "9": "On hne\u010f povolal Nikanora, syna Patroklovho, jedn\u00e9ho zo svojich popredn\u00fdch priate\u013eov, dal mu nie menej ako dvadsa\u0165tis\u00edc ozbrojencov zo v\u0161elijak\u00fdch n\u00e1rodov a\u00a0poslal ho, aby vyhladil cel\u00fd \u017eidovsk\u00fd n\u00e1rod. Ako vojvodcu mu pridelil Gorgi\u00e1\u0161a, ve\u013emi sk\u00fasen\u00e9ho bojovn\u00edka.",
    "10": "Nikanor sa rozhodol, \u017ee da\u0148 v sume dvetis\u00edc talentov, ktor\u00fa mal kr\u00e1\u013e odvies\u0165 Rimanom, zaokryje odpredajom \u017eidovsk\u00fdch zajatcov.",
    "11": "A hne\u010f aj poslal do pr\u00edmorsk\u00fdch miest v\u00fdzvu na v\u00fdkup \u017eidovsk\u00fdch otrokov. S\u013euboval, \u017ee bude d\u00e1va\u0165 dev\u00e4\u0165desiat otrokov za jeden talent. Vtedy nemal tu\u0161enia o treste, ktor\u00fdm ho mal postihn\u00fa\u0165 V\u0161emoh\u00faci.",
    "12": "J\u00fada sa v\u0161ak dozvedel o Nikanorovom pr\u00edchode. Ale ke\u010f svojim ozn\u00e1mil, \u017ee sa bl\u00ed\u017ei vojsko,",
    "13": "zbabelci a t\u00ed, \u010do ned\u00f4verovali v Bo\u017eiu spravodlivos\u0165, sa rozutekali.",
    "14": "In\u00ed zas pred\u00e1vali v\u0161etko, \u010do im zostalo, a z\u00e1rove\u0148 sa modlili k P\u00e1novi, aby ich vyslobodil od zlo\u010dinn\u00e9ho Nikanora, ktor\u00fd ich predal u\u017e pred bojom.",
    "15": "A keby to (Boh) nechcel urobi\u0165 kv\u00f4li nim sam\u00fdm, nech to urob\u00ed aspo\u0148 pre zmluvu s ich otcami a kv\u00f4li svojmu vzne\u0161en\u00e9mu a velebn\u00e9mu menu, ktor\u00fdm sa (\u017didia) ozna\u010dovali.",
    "16": "Machabejec teda zvolal svojich \u013eud\u00ed, \u0161es\u0165tis\u00edc na po\u010det. Povzbudzoval ich, aby sa ne\u013eakali nepriate\u013eov, ani neklesali na mysli pre mno\u017estvo pohanov, ktor\u00ed nespravodlivo tiahnu proti nim, ale aby stato\u010dne bojovali;",
    "17": "aby mali pritom pred o\u010dami zneuctenie, ktor\u00e9 tamt\u00ed v svojej zlo\u010dinnosti vykonali na sv\u00e4tom mieste, ako aj zn\u00e1silnenie potupen\u00e9ho mesta a zru\u0161enie poriadku, zdeden\u00e9ho od otcov.",
    "18": "\"Oni zaiste d\u00f4veruj\u00fa zbraniam a svojej bezo\u010divej odvahe hovoril, my v\u0161ak d\u00f4verujeme vo v\u0161emoh\u00faceho Boha, ktor\u00fd jedin\u00fdm pokynom m\u00f4\u017ee zni\u010di\u0165 nielen t\u00fdch, \u010do proti n\u00e1m tiahnu, ale aj cel\u00fd svet.",
    "19": "Okrem toho im pripomenul pomoc, ktor\u00fa kedysi dost\u00e1vali (od Boha) ich predkovia, ako pomoc proti Sennacheribovi, ke\u010f zahynulo stoosemdesiatp\u00e4\u0165tis\u00edc,",
    "20": "alebo bitku proti Gala\u0165anom v\u00a0Babylonii, kde vytiahlo do boja spolu osemtis\u00edc mu\u017eov okrem \u0161tyroch tis\u00edcov Maced\u00f3n\u010danov. Po zatla\u010den\u00ed Maced\u00f3n\u010danov, t\u00fdch osemtis\u00edc s\u00a0pomocou, ktor\u00fa dostali z\u00a0neba, zni\u010dilo a\u017e stodvadsa\u0165tis\u00edc (nepriate\u013eov) a\u00a0odniesli si aj bohat\u00fa koris\u0165.",
    "21": "Tak im dodal odvahy, \u017ee boli hotov\u00ed aj zomrie\u0165 za z\u00e1kon a vlas\u0165. Potom rozdelil vojsko na \u0161tyri oddiely.",
    "22": "Svojich bratov \u0160imona, Jozefa a Jonat\u00e1na ustanovil za vodcov jednotliv\u00fdch oddielov: ka\u017ed\u00e9mu podriadil tis\u00edc p\u00e4\u0165sto mu\u017eov.",
    "23": "Ke\u010f dal Eleazar \u010d\u00edta\u0165 z posv\u00e4tnej knihy, vydal (J\u00fada) heslo: \"S Bo\u017eou pomocou! Potom s\u00e1m prevzal vedenie prv\u00e9ho oddielu a vytiahol proti Nikanorovi.",
    "24": "Ke\u010f\u017ee mali za spojenca V\u0161emoh\u00faceho, podarilo sa im pobi\u0165 z nepriate\u013eov vy\u0161e dev\u00e4\u0165tis\u00edc mu\u017eov, v\u00e4\u010d\u0161iu \u010das\u0165 Nikanorovho vojska zranili a dokali\u010dili a v\u0161etk\u00fdch ostatn\u00fdch prin\u00fatili na \u00fatek.",
    "25": "T\u00fdm, ktor\u00ed ich pri\u0161li kupova\u0165, pobrali peniaze a prenasledovali ich dos\u0165 \u010faleko.",
    "26": "Vr\u00e1tili sa v\u0161ak, lebo \u010das s\u00faril. Bol toti\u017e de\u0148 pred sobotou; preto ich nemohli \u010falej prenasledova\u0165.",
    "27": "Pozbierali po nich zbrane, pobrali koris\u0165 po nepriate\u013eoch, sv\u00e4tili sobotu a nesmierne chv\u00e1lili a velebili P\u00e1na, ktor\u00fd ich chr\u00e1nil a\u017e po tento de\u0148 a za\u010dal im op\u00e4\u0165 preukazova\u0165 svoje milosrdenstvo.",
    "28": "Po sobote nadelili z koristi po\u0161kodencom, tie\u017e vdov\u00e1m a sirot\u00e1m. Z ostatku nadelili svojim de\u0165om.",
    "29": "Ke\u010f to dokon\u010dili, konali spolo\u010dn\u00fa modlitbu a prosili milosrdn\u00e9ho P\u00e1na, aby sa dokonale zmieril so svojimi slu\u017eobn\u00edkmi. -",
    "30": "Bojovali aj s vojakmi Timoteja a Bakchidesa; pobili z nich vy\u0161e dvadsa\u0165tis\u00edc. Zmocnili sa vysoko polo\u017een\u00fdch a mimoriadne d\u00f4le\u017eit\u00fdch pevnost\u00ed. Bohat\u00fa koris\u0165 podelili rovnak\u00fdm dielom medzi sebou a (dali z nej) po\u0161koden\u00fdm aj sirot\u00e1m, vdov\u00e1m a starcom.",
    "31": "Ich zbrane starostlivo pozbierali a v\u0161etky ulo\u017eili na vhodn\u00fdch miestach; ostatn\u00fa koris\u0165 v\u0161ak priniesli do Jeruzalema.",
    "32": "Zabili Fylarchesa, Timotejovho zlo\u010dinn\u00e9ho bojovn\u00edka, ktor\u00fd pripravil \u017didom nejednu krivdu.",
    "33": "Pri oslave v\u00ed\u0165azstva v rodnom meste up\u00e1lili t\u00fdch, ktor\u00ed zap\u00e1lili sv\u00e4t\u00e9 dvere a spolu s Kalistenesom utiekli do jedn\u00e9ho domu. Tak dostal primeran\u00fa odmenu za svoju bezbo\u017enos\u0165.",
    "34": "Nikanor v\u0161ak, nani\u010dhodn\u00edk, ktor\u00fd priviedol tis\u00edc kupcov, aby kupovali \u017eidovsk\u00fdch (otrokov),",
    "35": "bol s Bo\u017eou pomocou pokoren\u00fd t\u00fdmi, ktor\u00fdch nemal za ni\u010d. Musel odlo\u017ei\u0165 n\u00e1dhern\u00e9 r\u00facho a opusten\u00fd utekal z krajiny ako zbehnut\u00fd otrok, a\u017e do\u0161iel do Antiochie, cel\u00fd ne\u0161\u0165astn\u00fd z toho, \u017ee mu zni\u010dili vojsko.",
    "36": "On si zaumienil, \u017ee da\u0148 pre Rimanov vyrovn\u00e1 jeruzalemsk\u00fdmi zajatcami, ale teraz musel vyhl\u00e1si\u0165, \u017ee za \u017didov bojuje ich Boh a \u017ee \u017didia s\u00fa takto nezranite\u013en\u00ed, lebo sa pridr\u017eiavaj\u00fa z\u00e1konov, ktor\u00e9 im on ustanovil."
}