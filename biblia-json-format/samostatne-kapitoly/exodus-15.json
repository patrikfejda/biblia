{
    "1": "Vtedy Moj\u017ei\u0161 a Izraeliti zaspievali P\u00e1novi t\u00fato piese\u0148: \"Spieva\u0165 budem P\u00e1novi, lebo vzne\u0161en\u00fd, sl\u00e1vne vzne\u0161en\u00fd je: ko\u0148a i povoz zmietol do mora.",
    "2": "Moja sila a moja udatnos\u0165 je P\u00e1n a stal sa mi sp\u00e1sou. Toto je m\u00f4j Boh, budem ho velebi\u0165, Boh m\u00f4jho otca, budem ho chv\u00e1li\u0165.",
    "3": "P\u00e1n je bojovn\u00edk, P\u00e1n je meno jeho.",
    "4": "Fara\u00f3nove vozy a jeho vojsko zmietol do mora a jeho vyberan\u00ed vodcovia sa potopili v \u010cervenom mori.",
    "5": "Vlny ich pokryli, klesli s\u0165a kame\u0148 do hlb\u00edn.",
    "6": "Tvoja pravica, Pane, \u010do vynik\u00e1\u0161 mocou, tvoja pravica, Pane, nepriate\u013ea zasiahla.",
    "7": "Svojou nesmiernou vzne\u0161enos\u0165ou zni\u010dil si svojich protivn\u00edkov, vyslal si svoj hnev, \u010do ich str\u00e1vil s\u0165a plevu.",
    "8": "Dychom tvojho rozhor\u010denia nahromadili sa vody, pr\u00fady ako hr\u00e1dza st\u00e1li, nakopili sa vprostred mora vlny.",
    "9": "Nepriate\u013e si povedal: \"Za\u00fato\u010d\u00edm, dochyt\u00edm, rozdel\u00edm koris\u0165, uhas\u00ed sa moje z\u00farenie. Vytas\u00edm svoj me\u010d, zmocn\u00ed sa ich moja ruka.\"",
    "10": "Zadul si svoj\u00edm vetrom: pokrylo ich more, potopili sa s\u0165a olovo vo vod\u00e1ch b\u00farliv\u00fdch.",
    "11": "Kto je rovn\u00fd tebe medzi bohmi Pane, kto je rovn\u00fd tebe, \u010do vynik\u00e1\u0161 sv\u00e4tos\u0165ou? Si hrozn\u00fd v pochvaln\u00fdch \u010dinoch a rob\u00ed\u0161 z\u00e1zraky.",
    "12": "Vystrel si svoju pravicu a zem ich prehltla.",
    "13": "Vo svojej priazni si viedol \u013eud, \u010do si vyk\u00fapil, svojou silou si ho viedol k svojmu sv\u00e4t\u00e9mu pr\u00edbytku.",
    "14": "Dopo\u010duli sa n\u00e1rody a zhrozili sa: obyvate\u013eov Fili\u0161t\u00ednska pochytila hr\u00f4za.",
    "15": "Vtedy sa pre\u013eakli knie\u017eat\u00e1 Edomu, vojvodcov moabsk\u00fdch prenikol strach. St\u0155pli kana\u00e1nski obyvatelia v\u0161etci,",
    "16": "do\u013eahla na nich \u00fazkos\u0165 a strach: pre silu tvojho ramena stuhli na kame\u0148. Tak prech\u00e1dzal tvoj \u013eud, Pane, tak prech\u00e1dzal \u013eud, ktor\u00fd si si prisvojil.",
    "17": "Voviedol si ich a osadil si ich na svojom vlastnom vrchu, na mieste, ktor\u00e9 si prichystal za b\u00fdvanie sebe, Pane, vo sv\u00e4tyni, ktorej z\u00e1klady kl\u00e1dli tvoje ruky.",
    "18": "P\u00e1n bude kra\u013eova\u0165 naveky a nav\u017edy!\"",
    "19": "Ke\u010f teda fara\u00f3nove kone s vozmi a z\u00e1prahmi vo\u0161li do mora, P\u00e1n dal morsk\u00fdm vod\u00e1m privali\u0165 sa na nich, k\u00fdm Izraeliti pre\u0161li stredom mora po suchu.",
    "20": "Aj \u00c1ronova sestra, proroky\u0148a M\u00e1ria, vzala do r\u00fak bubienok a v\u0161etky \u017eeny i\u0161li za \u0148ou s bubienkami a s tancom.",
    "21": "M\u00e1ria im predspevovala:",
    "22": "Potom sa Moj\u017ei\u0161 s Izraelom pohol od \u010cerven\u00e9ho mora a tiahli cez p\u00fa\u0161\u0165 Sur. Tri dni \u0161li po p\u00fa\u0161ti a nena\u0161li vodu.",
    "23": "Do\u0161li do M\u00e1ry, ale vodu z M\u00e1ry pi\u0165 nemohli, lebo bola hork\u00e1. Preto sa aj vol\u00e1 M\u00e1r\u00e1 (Horkos\u0165).",
    "24": "A \u013eud reptal proti Moj\u017ei\u0161ovi: \"\u010co budeme pi\u0165?\"",
    "25": "On volal k P\u00e1novi a P\u00e1n mu uk\u00e1zal drevo a ke\u010f ho hodil do vody, vody zosladli. Tam im dal z\u00e1kon a pr\u00e1vo a tam ich podrobil sk\u00fa\u0161ke.",
    "26": "A povedal: \"Ak bude\u0161 po\u010d\u00fava\u0165 hlas P\u00e1na, svojho Boha, a bude\u0161 robi\u0165 to, \u010do je v jeho o\u010diach spr\u00e1vne, a posl\u00fachne\u0161 v\u0161etky jeho rozkazy a zachov\u00e1\u0161 v\u0161etky jeho ustanovenia, potom \u0165a nezastihnem tak\u00fdmi biedami, ak\u00fdmi som postihol Egyp\u0165anov, lebo ja, P\u00e1n, som tvoj lek\u00e1r.\"",
    "27": "Nato pri\u0161li do Elimu, kde bolo dvan\u00e1s\u0165 vodn\u00fdch prame\u0148ov a sedem paliem. Tam sa teda ut\u00e1borili pri vode."
}