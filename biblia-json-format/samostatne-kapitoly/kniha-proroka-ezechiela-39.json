{
    "1": "A ty, syn \u010dloveka, prorokuj proti Gogovi a vrav: Toto hovor\u00ed P\u00e1n, Jahve: H\u013ea, ja som proti tebe, Gog, ve\u013eknie\u017ea Mosocha a Tubala!",
    "2": "Zavr\u00e1tim \u0165a a budem \u0165a vies\u0165. Vyvediem \u0165a z kon\u010d\u00edn severu a zavediem \u0165a na vrchy Izraela.",
    "3": "Z \u013eavej ruky ti vyraz\u00edm luk a z pravej ruky ti vypichnem \u0161\u00edpy.",
    "4": "Na vrchoch Izraela padne\u0161 ty i po\u010detn\u00e9 n\u00e1rody; ktor\u00e9 s\u00fa s tebou. Drav\u00fdm vt\u00e1kom, rozli\u010dn\u00fdm okr\u00eddlencom a zverom po\u013ea \u0165a d\u00e1m za pokrm.",
    "5": "Padne\u0161 na otvorenom poli, preto\u017ee ja som prehovoril, hovor\u00ed P\u00e1n, Jahve.",
    "6": "Vtedy po\u0161lem ohe\u0148 na Magoga a na t\u00fdch, \u010do b\u00fdvaj\u00fa v bezpe\u010d\u00ed na pobre\u017eiach, i bud\u00fa vedie\u0165, \u017ee ja som P\u00e1n.",
    "7": "Svoje sv\u00e4t\u00e9 meno zjav\u00edm uprostred svojho \u013eudu Izraela a ned\u00e1m viac znesv\u00e4cova\u0165 svoje sv\u00e4t\u00e9 meno; i bud\u00fa vedie\u0165, \u017ee ja som P\u00e1n, Sv\u00e4t\u00fd v Izraeli.",
    "8": "H\u013ea, pr\u00edde a stane sa to, hovor\u00ed P\u00e1n, Jahve. To je de\u0148, o ktorom som hovoril.",
    "9": "Vtedy vyrazia obyvatelia izraelsk\u00fdch miest, za\u017en\u00fa a sp\u00e1lia v\u00fdstroj, \u0161t\u00edty, pav\u00e9zy, ku\u0161e, \u0161\u00edpy, ru\u010dn\u00e9 kyje a kopije; sedem rokov bud\u00fa nimi zaklada\u0165 ohe\u0148.",
    "10": "Nebud\u00fa nosi\u0165 drevo z po\u013ea ani nebud\u00fa vyt\u00edna\u0165 v hor\u00e1ch, preto\u017ee bud\u00fa kl\u00e1s\u0165 ohe\u0148 v\u00fdstrojom. Vtedy vykoristia t\u00fdch, \u010do ich vykoristili, a vyplienia t\u00fdch, \u010do ich plienili, hovor\u00ed P\u00e1n, Jahve.",
    "11": "V ten de\u0148 d\u00e1m Gogovi v\u00fdznamn\u00e9 miesto na hrob v Izraeli, \u00dadolie priechodu v\u00fdchodne od mora. Zhrozia sa tam cestuj\u00faci; pochovaj\u00fa tam Goga i cel\u00fd jeho z\u00e1stup a nazv\u00fa ho \u00fadolie Gogovho z\u00e1stupu.",
    "12": "Pochov\u00e1 ich Izraelov dom, aby za sedem mesiacov o\u010distili krajinu.",
    "13": "Pochov\u00e1 ich v\u0161etok \u013eud krajiny a bude im to na chv\u00e1lu v de\u0148, ke\u010f sa osl\u00e1vim, hovor\u00ed P\u00e1n, Jahve.",
    "14": "Vyber\u00fa st\u00e1lych mu\u017eov, ktor\u00ed poprechodia krajinu a bud\u00fa pochov\u00e1va\u0165 p\u00fatnikov a t\u00fdch, \u010do ostali na povrchu zeme, aby ju o\u010distili.",
    "15": "Oni bud\u00fa prech\u00e1dza\u0165 krajinou, a ke\u010f uvidia \u013eudsk\u00fa kos\u0165, vyt\u00fd\u010dia pri nej znak, k\u00fdm ju hrob\u00e1ri nepochovaj\u00fa v \u00dadol\u00ed Gogovho z\u00e1stupu.",
    "16": "Aj meno mesta je Amon. Zem v\u0161ak bude o\u010disten\u00e1.",
    "17": "Ty v\u0161ak, syn \u010dloveka! Toto hovor\u00ed P\u00e1n, Jahve: Povedz vt\u00e1kom r\u00f4znych druhov a rozli\u010dn\u00fdm zverom po\u013ea: Zhroma\u017edite sa a po\u010fte; z\u00ed\u010fte sa zo v\u0161etk\u00fdch str\u00e1n na obetu, ktor\u00fa v\u00e1m ja priprav\u00edm; na ve\u013ek\u00fa obetu na vrchoch Izraela. Budete jes\u0165 m\u00e4so a pi\u0165 krv.",
    "18": "M\u00e4so hrdinov budete jes\u0165 a krv knie\u017eat zeme budete pi\u0165; s\u00fa to v\u0161etko barani, bar\u00e1nkovia, capi a tu\u010dn\u00ed b\u00fdci B\u00e1\u0161anu.",
    "19": "Najete sa tuku dos\u00fdta a napijete sa krvi do opojenia z obety, ktor\u00fa v\u00e1m priprav\u00edm.",
    "20": "A nas\u00fdtite sa pri mojom stole z kon\u00ed a jazdcov, z hrdinov a rozli\u010dn\u00fdch bojovn\u00edkov; hovor\u00ed P\u00e1n, Jahve.",
    "21": "Zanesiem svoju sl\u00e1vu medzi n\u00e1rody a uvidia v\u0161etky n\u00e1rody m\u00f4j s\u00fad, ktor\u00fd prevediem, a moju ruku, ktor\u00fa na nich polo\u017e\u00edm.",
    "22": "A dom Izraela bude vedie\u0165, \u017ee ja som P\u00e1n, ich Boh od toho \u010dasu i na\u010falej.",
    "23": "N\u00e1rody bud\u00fa vedie\u0165, \u017ee Izraelov dom bol zajat\u00fd pre svoje hriechy, preto\u017ee sa mi spreneverili; skryl som si pred nimi tv\u00e1r a vydal som ich do ruky ich nepriate\u013ea, tak\u017ee v\u0161etci padli pod me\u010dom.",
    "24": "Nalo\u017eil som s nimi pod\u013ea ich ne\u010distoty a ich hriechov a skryl som si pred nimi tv\u00e1r.",
    "25": "Preto takto hovor\u00ed P\u00e1n, Jahve: Teraz obr\u00e1tim osud Jakuba a zmilujem sa nad cel\u00fdm domom Izraela a horli\u0165 budem za svoje meno.",
    "26": "A pones\u00fa svoju hanbu a svoju spreneveru, ktorou sa mi spreneverili, ke\u010f bud\u00fa v bezpe\u010d\u00ed b\u00fdva\u0165 na svojej p\u00f4de a nik ich nevydes\u00ed,",
    "27": "ke\u010f ich privediem sp\u00e4\u0165 od n\u00e1rodov a pozbieram ich z kraj\u00edn ich nepriate\u013eov a pred o\u010dami po\u010detn\u00fdch n\u00e1rodov uk\u00e1\u017eem na nich, \u017ee som sv\u00e4t\u00fd.",
    "28": "Vtedy bud\u00fa vedie\u0165, \u017ee ja som P\u00e1n, ich Boh, preto\u017ee som ich dal do zajatia medzi n\u00e1rody, ale pozbieral som ich do krajiny a nikoho z nich som tam nenechal.",
    "29": "A u\u017e nikdy neskryjem pred nimi svoju tv\u00e1r, preto\u017ee vylejem svojho ducha na Izraelov dom,\" hovor\u00ed P\u00e1n, Jahve."
}