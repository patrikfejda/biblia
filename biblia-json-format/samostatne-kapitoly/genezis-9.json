{
    "1": "Potom Boh po\u017eehnal Noema a jeho synov a povedal im: \"Plo\u010fte a mno\u017ete sa a napl\u0148te zem!",
    "2": "Nech maj\u00fa pred vami strach a hr\u00f4zu v\u0161etky zvierat\u00e1 zeme, v\u0161etko vt\u00e1ctvo neba a v\u0161etko, \u010do sa h\u00fdbe na zemi; dost\u00e1vate do r\u00fak v\u0161etky ryby mora.",
    "3": "V\u0161etko, \u010do sa h\u00fdbe a \u017eije, nech je v\u00e1m za pokrm, v\u0161etko v\u00e1m d\u00e1vam tak, ako zelen\u00e9 byliny.",
    "4": "Iba m\u00e4so s du\u0161ou, ktor\u00e1 je v krvi, nesmiete jes\u0165.",
    "5": "Ale krv va\u0161ich du\u0161\u00ed budem vyh\u013ead\u00e1va\u0165; budem ju vyh\u013ead\u00e1va\u0165 od ka\u017ed\u00e9ho zviera\u0165a a od ka\u017ed\u00e9ho \u010dloveka, aj ke\u010f je to brat, budem vyh\u013ead\u00e1va\u0165 du\u0161u \u010dloveka.",
    "6": "Kto preleje \u013eudsk\u00fa krv, \u010dlovek nech preleje jeho krv, lebo na Bo\u017e\u00ed obraz som stvoril \u010dloveka.",
    "7": "Vy sa v\u0161ak plo\u010fte a mno\u017ete sa, roz\u0161\u00edrte sa na zemi a napl\u0148te ju!\"",
    "8": "Potom Boh povedal Noemovi i jeho synom, \u010do boli s n\u00edm:",
    "9": "\"Ja uzavriem zmluvu s vami a s va\u0161\u00edm potomstvom, \u010do bude po v\u00e1s,",
    "10": "aj s ka\u017edou \u017eivou bytos\u0165ou, \u010do je s vami: s vt\u00e1ctvom, s dobytkom a so v\u0161etkou zverou, ktor\u00e1 s vami vy\u0161la z kor\u00e1ba, so v\u0161etk\u00fdmi zvieratami, \u010do s\u00fa na zemi.",
    "11": "\u00c1no, uzavriem s vami zmluvu, \u017ee u\u017e nikdy nezahynie v\u0161etko \u017eiv\u00e9 vo vod\u00e1ch potopy a \u017ee u\u017e nikdy nebude potopa, ktor\u00e1 by spusto\u0161ila zem.\"",
    "12": "A Boh hovoril \u010falej: \"Toto bude znakom zmluvy, ktor\u00fa uzavieram na ve\u010dn\u00e9 pokolenia medzi mnou a vami a v\u0161etk\u00fdmi \u017eiv\u00fdmi bytos\u0165ami, \u010do s\u00fa s vami:",
    "13": "Svoj obl\u00fak umiest\u0148ujem v oblakoch, aby bol znakom zmluvy medzi mnou a zemou.",
    "14": "Ke\u010f zastriem zem oblakmi a ke\u010f sa v oblakoch zjav\u00ed moja d\u00faha,",
    "15": "vtedy si spomeniem na svoju zmluvu, ktor\u00e1 je medzi mnou a medzi vami i ka\u017edou \u017eivou bytos\u0165ou. U\u017e nikdy nebude v\u00f4d potopy, ktor\u00e1 by zahubila v\u0161etky \u017eiv\u00e9 tvory.",
    "16": "V oblakoch bude obl\u00fak, uvid\u00edm ho a spomeniem si na ve\u010dn\u00fa zmluvu, uzavret\u00fa medzi Bohom a ka\u017edou \u017eivou du\u0161ou v\u0161etk\u00fdch \u017eiv\u00fdch tvorov, \u010do s\u00fa na zemi.\"",
    "17": "A Boh povedal Noemovi: \"Toto je znak zmluvy, ktor\u00fa som uzavrel medzi sebou a medzi v\u0161etk\u00fdmi \u017eiv\u00fdmi tvormi na zemi.\"",
    "18": "Noemovi synovia, ktor\u00ed vy\u0161li z kor\u00e1ba, boli Sem, Cham a Jafet. Cham je otcom Kana\u00e1na.",
    "19": "T\u00edto traja boli teda Noemovi synovia a z nich sa roz\u0161\u00edrilo \u013eudstvo po celej zemi.",
    "20": "Noe za\u010dal obr\u00e1ba\u0165 zem a vysadil vinicu.",
    "21": "A ke\u010f sa napil v\u00edna, opil sa a obna\u017een\u00fd le\u017eal vo svojom stane.",
    "22": "I uvidel Cham Kana\u00e1nov otec, nahotu svojho otca a vonku to hovoril svojim dvom bratom.",
    "23": "Ale Sem a Jafet vzali pl\u00e1\u0161\u0165, obaja si ho polo\u017eili na ramen\u00e1, i\u0161li chrbtom a zakryli otcovu nahotu. Tv\u00e1r mali odvr\u00e1ten\u00fa, tak\u017ee nevideli otcovu nahotu.",
    "24": "Ke\u010f sa Noe prebral z v\u00edna a ke\u010f sa dozvedel, \u010do mu urobil najmlad\u0161\u00ed syn,",
    "25": "povedal: \"Bu\u010f prekliaty, Kana\u00e1n, sta\u0148 sa pon\u00ed\u017een\u00fdm sluhom svojich bratov!",
    "26": "Potom pokra\u010doval: \"Nech je zveleben\u00fd P\u00e1n, Boh Semov a Kana\u00e1n nech je jeho sluhom!",
    "27": "Nech Boh rozvetv\u00ed Jafeta a nech b\u00fdva pod Semov\u00fdmi stanmi a Kana\u00e1n nech je jeho sluhom!\" Noe \u017eil po potope e\u0161te tristop\u00e4\u0165desiat rokov.",
    "28": "V\u0161etk\u00fdch Noemov\u00fdch dn\u00ed bolo dev\u00e4\u0165stop\u00e4\u0165desiat rokov a potom zomrel."
}