{
    "1": "Ke\u010f sa dopo\u010duli v\u0161etci amorejsk\u00ed kr\u00e1li, ktor\u00ed s\u00eddlili na druhej strane Jord\u00e1nu na z\u00e1pade, aj v\u0161etci kana\u00e1nski kr\u00e1li, ktor\u00ed vl\u00e1dli pri Mori, \u017ee P\u00e1n vysu\u0161il pred Izraelov\u00fdmi synmi vody Jord\u00e1nu, pok\u00fdm nepre\u0161li, srdce im ochablo a v\u0161etka ich odvaha proti Izraelitom zmizla.",
    "2": "V tom \u010dase povedal P\u00e1n Jozuemu: \"Narob si kamenn\u00fdch no\u017eov a obre\u017e druh\u00fd raz Izraelov\u00fdch synov!\"",
    "3": "A Jozue si narobil kamenn\u00fdch no\u017eov a obrezal Izraelov\u00fdch synov na pahorku Aralot.",
    "4": "S obriezkou, ktor\u00fa previedol Jozue, to bolo toti\u017e takto: V\u0161etci, ktor\u00ed vy\u0161li z Egypta, mu\u017eovia, v\u0161etci bojovn\u00edci, pomreli na p\u00fa\u0161ti na ceste po v\u00fdchode z Egypta.",
    "5": "V\u0161etci, ktor\u00ed vy\u0161li, boli obrezan\u00ed; ale nik z t\u00fdch, \u010do sa narodili na p\u00fa\u0161ti - na ceste po v\u00fdchode z Egypta -, obrezan\u00fd nebol.",
    "6": "\u0160tyridsa\u0165 rokov putovali Izraelovi synovia po p\u00fa\u0161ti, k\u00fdm nevymrel v\u0161etok \u013eud, v\u0161etci bojovn\u00edci, ktor\u00ed vy\u0161li z Egypta. Ke\u010f\u017ee neposl\u00fachali P\u00e1nov hlas, P\u00e1n sa im zaprisahal, \u017ee neuvidia krajinu - krajinu, ktor\u00e1 opl\u00fdva mliekom a medom -, ktor\u00fa n\u00e1m chcel da\u0165 P\u00e1n, ako pod pr\u00edsahou s&#318;\u00fabil ich otcom.",
    "7": "Teraz Jozue obrezal ich synov, ktor\u00ed nast\u00fapili na ich miesto. Boli toti\u017e neobrezan\u00ed, lebo po ceste ich neobrezali.",
    "8": "Ke\u010f obrezali v\u0161etok \u013eud, zostali na tom istom t\u00e1bori\u0161ti, a\u017e k\u00fdm sa nevyhojili.",
    "9": "A P\u00e1n povedal Jozuemu: \"Dnes som od\u0148al od v\u00e1s egyptsk\u00fa potupu.\" Preto sa to miesto naz\u00fdva Galgala a\u017e dodnes. -",
    "10": "Zatia\u013e, \u010do Izraelovi synovia t\u00e1borili v Galgale, sl\u00e1vili na \u0161trn\u00e1sty de\u0148 (prv\u00e9ho) mesiaca, podve\u010der, na Jeri\u0161sk\u00fdch stepiach Ve\u013ek\u00fa noc.",
    "11": "A v de\u0148 po Ve\u013ekej noci, pr\u00e1ve v ten ist\u00fd de\u0148, jedli z plodov krajiny nekvasen\u00fd chlieb a pra\u017een\u00e9 zrno.",
    "12": "Nasleduj\u00faci de\u0148 prestala manna, lebo sa mohli \u017eivi\u0165 plodmi krajiny. Potom u\u017e Izraeliti mannu nemali; v tom roku sa \u017eivili plodmi kana\u00e1nskej krajiny. -",
    "13": "Ke\u010f bol raz Jozue pred Jerichom, pozdvihol zrak a videl pred sebou st\u00e1\u0165 mu\u017ea, ktor\u00fd dr\u017eal v ruke vytasen\u00fd me\u010d! Jozue k nemu prist\u00fapil a op\u00fdtal sa ho: \"Patr\u00ed\u0161 k n\u00e1m alebo k na\u0161im nepriate\u013eom?\"",
    "14": "I odpovedal: \"Nie! Som vodca P\u00e1novho vojska. Pr\u00e1ve teraz som pri\u0161iel.\"",
    "15": "Jozue padol tv\u00e1rou na zem a poklonil sa. Potom sa ho op\u00fdtal: \"\u010co chce m\u00f4j P\u00e1n poveda\u0165 svojmu slu\u017eobn\u00edkovi?\"",
    "16": "Vodca P\u00e1novho vojska povedal Jozuemu: \"Zobuj si z n\u00f4h obuv, lebo miesto, na ktorom stoj\u00ed\u0161, je sv\u00e4t\u00e9!\" A Jozue to urobil."
}