{
    "1": "P\u00e1n prehovoril ku mne takto:",
    "2": "\"Syn \u010dloveka, boli dve \u017eeny, dc\u00e9ry jednej matky.",
    "3": "Smilnili v Egypte, vo svojej mladosti smilnili. Tam im ohmat\u00e1vali prsia, tam im stl\u00e1\u010dali panensk\u00e9 prsn\u00edky.",
    "4": "A ich men\u00e1: star\u0161ia Oola a jej sestra Ooliba. Patrili mne a porodili synov a dc\u00e9ry. Ich men\u00e1 v\u0161ak boli Sam\u00e1ria Oola a Jeruzalem Ooliba.",
    "5": "Oola sa mi spreneverila, zahorela k svojim milovn\u00edkom As\u00fdrom, ktor\u00ed sa k nej bl\u00ed\u017eili",
    "6": "poobliekan\u00ed do purpuru; k miestodr\u017eite\u013eom a vojvodcom, sam\u00fdm to \u017eiad\u00facim mlad\u00edkom, k jazdcom, \u010do sa nosia na ko\u0148och.",
    "7": "Tiahlo ju k nim jej smilstvo, ku v\u0161etk\u00fdm t\u00fdm vyberan\u00fdm synom As\u00fdrov, a po\u0161kvrnila sa v\u0161etk\u00fdmi, ku ktor\u00fdm zahorela, i v\u0161etk\u00fdmi ich modlami.",
    "8": "Ale ani svoje egyptsk\u00e9 necudnosti neopustila, ve\u010f oni s \u0148ou s\u00falo\u017eili v jej mladosti, oni stl\u00e1\u010dali jej panensk\u00e9 prsia a zahr\u0148ovali ju svoj\u00edm smilstvom.",
    "9": "Preto som ju vydal do ruky as\u00fdrskych synov, ku ktor\u00fdm zahorela.",
    "10": "Oni odhalili jej hanbu, jej synov a dc\u00e9ry zajali a ju zabili me\u010dom, tak\u017ee sa stala povestnou pred \u017eenami. Takto na nej splnili s\u00fady.",
    "11": "Jej sestra Ooliba to videla a zahorela e\u0161te hor\u0161ie ne\u017e tamt\u00e1, jej smilstvo bolo hor\u0161ie ako sestrino.",
    "12": "Zahorela k synom As\u00fdrov, k miestodr\u017eite\u013eom a vojvodcom, ktor\u00ed sa k nej bl\u00ed\u017eili poobliekan\u00ed do purpuru; k jazdcom, \u010do sa nosia na ko\u0148och, k sam\u00fdm to \u017eiad\u00facim mlad\u00edkom.",
    "13": "Vtedy som videl, \u017ee sa po\u0161kvrnila, jednou cestou kr\u00e1\u010dali obe.",
    "14": "Ona v\u0161ak stup\u0148ovala svoju necudnos\u0165. Uvidela mu\u017eov ma\u013eovan\u00fdch na m\u00fare, obrazy Chaldejcov, ma\u013eovan\u00fdch na \u010derveno,",
    "15": "op\u00e1san\u00fdch okolo bedier p\u00e1som, s oto\u010den\u00fdm turbanom na hlav\u00e1ch, \u017ee ka\u017ed\u00fd vyzeral ako velite\u013e; obrazy synov B\u00e1belu, Chaldejsko je ich rodnou krajinou.",
    "16": "Len \u010do ich jej o\u010di zazreli, zahorela k nim a poslala k nim do Chaldejska svojich poslov.",
    "17": "Synovia B\u00e1belu teda pri\u0161li k nej u\u017e\u00edva\u0165 l\u00e1sku a po\u0161kvrnili ju svojou necudnos\u0165ou; po\u0161kvrnila sa s nimi, potom sa im v\u0161ak odcudzila jej du\u0161a.",
    "18": "Odhalila svoje smilstvo, odhalila svoju hanbu; vtedy sa mi odcudzila jej du\u0161a, ako sa mi odcudzila du\u0161a jej sestry.",
    "19": "Rozmno\u017eovala svoju necudnos\u0165, lebo sa rozpam\u00e4tala na dni svojej mladosti, ke\u010f smilnila v egyptskej krajine.",
    "20": "Zahorela k ich rozko\u0161n\u00edkom, ktor\u00fdch telo je ako telo oslov a ich v\u00fdron je ako v\u00fdron \u017erebcov.",
    "21": "Vyh\u013eadala si zlo\u010din svojej mladosti, ke\u010f ti Egyp\u0165ania chytali prsia, stl\u00e1\u010dali tvoje mladistv\u00e9 prsn\u00edky.",
    "22": "Preto Ooliba, toto hovor\u00ed P\u00e1n, Jahve: H\u013ea, ja popud\u00edm proti tebe tvojich milovn\u00edkov, ktor\u00fdm sa ti odcudzila du\u0161a, privediem ich proti tebe zo v\u0161etk\u00fdch str\u00e1n.",
    "23": "Synov Babylonu a v\u0161etk\u00fdch Chaldejcov, pr\u00edslu\u0161n\u00edkov Pekodu, Soy a Koy, v\u0161etk\u00fdch as\u00fdrskych synov s nimi, v\u0161etko to \u017eiad\u00facich mlad\u00edkov, miestodr\u017eite\u013eov a vojvodcov, velite\u013eov a vzne\u0161en\u00fdch, ktor\u00ed v\u0161etci jazdia na ko\u0148och.",
    "24": "A pr\u00eddu vyzbrojen\u00ed proti tebe; s vozmi, kolesami a z\u00e1stupmi \u013eud\u00ed; \u0161t\u00edt, brnenie a prilbu namieria v\u00f4kol proti tebe, im odd\u00e1m s\u00fad a bud\u00fa \u0165a s\u00fadi\u0165 pod\u013ea svojich pr\u00e1v.",
    "25": "Namierim proti tebe svoju \u017eiarlivos\u0165 \u017ee bud\u00fa zlostne zaobch\u00e1dza\u0165 s tebou, odre\u017e\u00fa ti nos a u\u0161i a tvoj dorast padne pod me\u010dom. Oni ti zajm\u00fa synov a dc\u00e9ry a tvoj dorast sp\u00e1li ohe\u0148.",
    "26": "Povyzliekaj\u00fa \u0165a zo \u0161iat a zober\u00fa ti ozdobn\u00e9 predmety.",
    "27": "Takto vyhub\u00edm z teba tvoje v\u00fd\u010diny a tvoje smilstvo od egyptskej krajiny; u\u017e si k nim nepozdvihne\u0161 o\u010di a viac si nespomenie\u0161 na Egypt.",
    "28": "Lebo toto hovor\u00ed P\u00e1n, Jahve: H\u013ea, vyd\u00e1m \u0165a do ruky, ktor\u00fa nen\u00e1vid\u00ed\u0161, do ruky, ktorej sa ti odcudzila du\u0161a!",
    "29": "Nen\u00e1vistne bud\u00fa s tebou naklada\u0165, zober\u00fa v\u0161etok tvoj zisk, nechaj\u00fa \u0165a nah\u00fa a hol\u00fa a zjav\u00ed sa hanba tvojej necudnosti, tvoje v\u00fd\u010diny a tvoje smilstv\u00e1.",
    "30": "Toto ti urobili, lebo si pachtila po n\u00e1rodoch, po\u0161kvrnila si sa ich modlami.",
    "31": "Kr\u00e1\u010dala si cestou svojej sestry, preto ti d\u00e1m do ruky jej kalich.",
    "32": "Toto hovor\u00ed P\u00e1n, Jahve: Kalich svojej sestry bude\u0161 pi\u0165, hlbok\u00fd a \u0161irok\u00fd, na hanbu a na posmech ti bude, mnoho vojde do neho.",
    "33": "Opojen\u00edm, \u017ealos\u0165ou sa prepln\u00ed\u0161. Je to kalich hr\u00f4zy, zdesenia, kalich tvojej sestry Sam\u00e1rie.",
    "34": "Pi\u0165 ho bude\u0161 a\u017e do dna, jeho \u010drepy bude\u0161 hr\u00fdz\u0165, svoje prsia roztrh\u00e1\u0161; lebo som hovoril ja;\" v\u00fdrok P\u00e1na, Jahveho.",
    "35": "Preto takto hovor\u00ed P\u00e1n, Jahve: \"Preto\u017ee si ma zabudla a zahodila si si ma za chrb\u00e1t, nes aj ty svoju vinu a svoje necudnosti!\"",
    "36": "P\u00e1n mi povedal: \"Syn \u010dloveka, chce\u0161 s\u00fadi\u0165 Oolu a Oolibu? Rozpovedz im ich ohavnosti:",
    "37": "\u017ee cudzolo\u017eili a krv maj\u00fa na ruk\u00e1ch. Cudzolo\u017eili so svojimi modlami a aj synov, ktor\u00fdch porodili mne, zah\u00e1\u0148ali im na pokrm.",
    "38": "I toto sp\u00e1chali proti mne: po\u0161kvrnili v ten de\u0148 moju sv\u00e4ty\u0148u a znesv\u00e4tili moje soboty.",
    "39": "Lebo ke\u010f zabili svojich synov pre svoje modly, v ten ist\u00fd de\u0148 pri\u0161li do mojej sv\u00e4tyne po\u0161kvrni\u0165 ju. \u00c1no, toto robili v mojom dome.",
    "40": "Dokonca posielali po chlapov, ktor\u00ed prich\u00e1dzali z\u010faleka, prich\u00e1dzali vtedy, ke\u010f poslali po nich posla. Kv\u00f4li nim si sa k\u00fapala, ma\u013eovala si si o\u010di a kr\u00e1\u0161lila si sa skvostmi.",
    "41": "Sedela si na n\u00e1dhernom l\u00f4\u017eku, pred tebou bol prikryt\u00fd st\u00f4l a polo\u017eila si na\u0148 moje kadidlo a m\u00f4j olej.",
    "42": "Pri nej a pri chlapoch sa oz\u00fdvalo hul\u00e1kanie, viac ako ke\u010f sa z p\u00fa\u0161te privedie mno\u017estvo o\u017eranov, a d\u00e1vali im na ruky n\u00e1ramnice a na hlavy ozdobn\u00e9 koruny.",
    "43": "Vtedy som riekol: \u010ci necudzolo\u017eili takto? P\u00e1chali v\u00fd\u010diny necudnej \u017eeny.",
    "44": "Vch\u00e1dzaj\u00fa k nej ako k \u017eene neviestke. Tak vch\u00e1dzali k hrie\u0161nym \u017een\u00e1m Oole a Oolibe.",
    "45": "Ale spravodliv\u00ed mu\u017eovia ich bud\u00fa s\u00fadi\u0165 pod\u013ea pr\u00e1va cudzolo\u017en\u00edc a pod\u013ea pr\u00e1va krviprelieva\u010dov, lebo cudzolo\u017enicami s\u00fa a krv maj\u00fa na ruk\u00e1ch.",
    "46": "Vskutku toto hovor\u00ed P\u00e1n, Jahve: Privies\u0165 proti nim z\u00e1stup a vyda\u0165 ich t\u00fdraniu a l\u00fape\u017ei!",
    "47": "Z\u00e1stup nech ich ukame\u0148uje a nech ich post\u00edna me\u010dom: ich synov a dc\u00e9ry nech pozab\u00edjaj\u00fa a ich domy nech sp\u00e1lia oh\u0148om.",
    "48": "Takto odstr\u00e1nim z krajiny zlo\u010din, v\u0161etky \u017eeny bud\u00fa ma\u0165 v\u00fdstrahu a nebud\u00fa hre\u0161i\u0165 ako vy.",
    "49": "Va\u0161e zlo\u010diny nalo\u017eia na v\u00e1s, ponesiete svoje hriechy s modlami a budete vedie\u0165, \u017ee ja som P\u00e1n, Jahve.\""
}