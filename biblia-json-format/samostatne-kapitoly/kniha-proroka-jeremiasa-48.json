{
    "1": "O Moabe. Toto hovor\u00ed P\u00e1n z\u00e1stupov, Boh Izraela: Beda Nebu, ve\u010f je zni\u010den\u00e9, potupen\u00fd a podmanen\u00fd je Kiriataim, potupen\u00fd je hrad a zr\u00facan\u00fd.",
    "2": "Sl\u00e1vy Moabu u\u017e niet. V Hesebone mu stroja ne\u0161\u0165astie: Po\u010fme, zni\u010dme ho, nech nie je n\u00e1rodom. Aj ty, Madmen, zam\u013akne\u0161, pr\u00edde za tebou me\u010d.",
    "3": "\u010cuj krik z Horonaimu, ve\u013ek\u00e9 pusto\u0161enie a r\u00facanie.",
    "4": "Zlomen\u00fd je Moab, kri\u010dia, \u017ee ich po\u010du\u0165 a\u017e do Segoru.",
    "5": "\u00c1no, hore svahom Luitu vystupuj\u00fa v pla\u010di. \u00c1no, na svahu Horonaimu po\u010du\u0165 krik pre skazu.",
    "6": "Be\u017ete a zachr\u00e1\u0148te si \u017eivot a bu\u010fte ako tamari\u0161ka na p\u00fa\u0161ti.",
    "7": "Preto\u017ee si d\u00fafal v svoje diela a poklady, aj teba podmania! Kamo\u0161 p\u00f4jde do zajatia, jeho k\u0148azi a knie\u017eat\u00e1 tie\u017e.",
    "8": "A ni\u010dite\u013e vnikne do ka\u017ed\u00e9ho mesta, ani len jedin\u00e9 mesto sa nezachr\u00e1ni; zhynie \u00fadolie a skazu vezme pl\u00e1\u0148, ako riekol P\u00e1n.",
    "9": "Dajte kr\u00eddla Moabu, nech letom unikne! Jeho mest\u00e1 obr\u00e1tia sa na p\u00fa\u0161\u0165, \u017ee nebude v nich obyvate\u013eov.",
    "10": "Zlore\u010den\u00fd, kto kon\u00e1 P\u00e1novo dielo nedbalo, zlore\u010den\u00fd, kto si od\u0165ahuje me\u010d od krvi!",
    "11": "Moab bol neru\u0161en\u00fd od mladosti, spo\u010d\u00edval na svojich kvasniciach, neprelieval sa z n\u00e1doby do n\u00e1doby a do zajatia ne\u0161iel, preto trvala jeho chu\u0165 a v\u00f4\u0148a sa mu nezmenila.",
    "12": "Preto veru pr\u00eddu dni, hovor\u00ed P\u00e1n, ke\u010f po\u0161lem prelieva\u010dov a nach\u00fdlia ho, vypr\u00e1zdnia jeho n\u00e1doby a kr\u010dahy mu porozb\u00edjaj\u00fa.",
    "13": "Moab ostane v hanbe pre Kamo\u0161a, ako Izraelov dom ostal v hanbe pre Betel, svoju n\u00e1dej.",
    "14": "\u010co vrav\u00edte: \"Hrdinovia sme a mocn\u00ed chlapi do boja\"?",
    "15": "Moab bude zni\u010den\u00fd, vystupuj\u00fa do jeho miest jeho vybran\u00e1 mla\u010f zostupuje na jatku, hovor\u00ed Kr\u00e1\u013e, vol\u00e1 sa P\u00e1n z\u00e1stupov.",
    "16": "Bl\u00ed\u017ei sa skaza Moabu, jeho ne\u0161\u0165astie sa ve\u013emi pon\u00e1h\u013ea.",
    "17": "\u013dutujte ho v\u0161etci z jeho okolia a v\u0161etci, \u010do pozn\u00e1te jeho meno, vravte: \"Ako sa len zlomila siln\u00e1 palica, berla okrasn\u00e1.\"",
    "18": "Dolu z n\u00e1dhery, se\u010f o sm\u00e4de, obyvate\u013eka, dc\u00e9ra Dibonu, ve\u010f ni\u010dite\u013e Moabu \u00fato\u010d\u00ed na teba, zr\u00faca tvoje pevnosti!",
    "19": "Postav sa na cestu a vyzeraj, obyvate\u013eka Aroeru, p\u00fdtaj sa be\u017ecov a ute\u010dencov. Povedz: \"\u010co sa stalo?\"",
    "20": "V hanbe je Moab, \u00e1no, podlomil sa, kv\u00ed\u013ete a volajte, zvestujte pri Arnone, \u017ee Moab je zni\u010den\u00fd.",
    "21": "Pr\u00edde s\u00fad na krajiny roviny, na Helon, na Jasu, na Mefaat,",
    "22": "na Dibon, na Nebo, na Bet-Debelaim,",
    "23": "na Kiriataim, na Bet-Gamul, na Bet-Maon,",
    "24": "na Kariot, na Bozru a na v\u0161etky mest\u00e1 moabskej krajiny, \u010di s\u00fa \u010faleko bl\u00edzko.",
    "25": "Odrazen\u00fd je roh Moabu a jeho rameno je zlomen\u00e9, hovor\u00ed P\u00e1n.",
    "26": "Opojte ho, ve\u010f sa dv\u00edhal nad P\u00e1na, nech sa Moab v\u00e1\u013ea v tom, \u010do vyd\u00e1vil, nech je aj on na posmech.",
    "27": "A \u010di ti Izrael nebol na posmech? \u010ci ho dochytili medzi zlodejmi, \u017ee si v\u017edy pokyvoval hlavou, ke\u010f si s n\u00edm hovoril?",
    "28": "Opustite mest\u00e1 a b\u00fdvajte v bral\u00e1ch, obyvatelia Moabu, bu\u010fte ako holub, ktor\u00fd hniezdi na okraji dier.",
    "29": "Po\u010duli sme o p\u00fdche Moabu, ve\u013emi py\u0161n\u00fd je, o jeho namyslenosti, p\u00fdche, nadutosti, pov\u00fd\u0161enosti srdca.",
    "30": "Ja pozn\u00e1m - hovor\u00ed P\u00e1n - jeho prchkos\u0165; m\u00e1 nezmyseln\u00e9 re\u010di, nezmyseln\u00e9 \u010diny.",
    "31": "Preto kv\u00edlim pre Moab, pre cel\u00fd Moab vol\u00e1m, pre \u013eud\u00ed z Kir Cheresu vzdych\u00e1m.",
    "32": "Viac ako Jazer oplak\u00e1vam vinohrad Sabamy. Tvoje v\u00fdhonky prekra\u010dovali more, siahali a\u017e k (moru) Jazeru: do tvojej obera\u010dky a tvojho vinobrania vpadol ni\u010dite\u013e.",
    "33": "I zmizla rados\u0165 a plesanie zo z\u00e1hrad a z krajiny moabskej. Urob\u00edm koniec v\u00ednu v lisoch, \u0161liapa\u010d ne\u0161liape, uj\u00fakanie nie je uj\u00fakan\u00edm.",
    "34": "Krik znie od Hesebonu k Ele\u00e1le, a\u017e k Jase vyd\u00e1vaj\u00fa hlas. Od Segoru a\u017e k Horonaimu, k tretiemu Eglatu; ve\u010f aj vody Nimrimu sa na p\u00fa\u0161\u0165 obr\u00e1tia.",
    "35": "A urob\u00edm v Moabe koniec - hovor\u00ed P\u00e1n, t\u00fdm, \u010do vystupuj\u00fa na v\u00fd\u0161inu a okiadzaj\u00fa b\u00f4\u017eikov.",
    "36": "Preto moje vn\u00fatro vzlyk\u00e1 pre Moaba ako flauta, moje srdce pre \u013eud z K\u00edr Cheresu ako flauta vzlyk\u00e1, lebo stratili svoje zvy\u0161ky.",
    "37": "Ve\u010f ka\u017ed\u00e1 hlava je ple\u0161iv\u00e1 a ka\u017ed\u00e1 brada oholen\u00e1, na ka\u017edej ruke z\u00e1rezy a na ka\u017ed\u00fdch bedr\u00e1ch vrecovina.",
    "38": "Na v\u0161etk\u00fdch strech\u00e1ch Moabu i na jeho uliciach v\u0161etko narieka, lebo som zlomil Moab ako odporn\u00fa n\u00e1dobu - hovor\u00ed P\u00e1n.",
    "39": "Ako je zni\u010den\u00fd! Kv\u00ed\u013ete! Ako Moab obr\u00e1til s hanbou \u0161iju! Moab bude posmechom a hr\u00f4zou v\u0161etk\u00fdm, ktor\u00fdch m\u00e1 v\u00f4kol seba.",
    "40": "Lebo toto hovor\u00ed P\u00e1n: Pozri, let\u00ed ako orol, rozprestiera kr\u00eddla nad Moabom.",
    "41": "Podmanen\u00e9 s\u00fa mest\u00e1 a zaujat\u00e9 pevnosti. Srdce hrdinov Moabska v\u0161ak ten de\u0148 bude ako srdce \u017eeny, ktor\u00e1 rod\u00ed.",
    "42": "Moab bude zni\u010den\u00fd, nebude n\u00e1rodom, preto\u017ee sa vyvy\u0161oval nad P\u00e1na.",
    "43": "Strach, jama a os\u00eddlo pre teba, obyvate\u013e Moabu - hovor\u00ed P\u00e1n.",
    "44": "Kto unikne hr\u00f4ze, padne do jamy, a kto vyst\u00fapi z jamy, chyt\u00ed sa do os\u00eddla; \u00e1no, toto dopust\u00edm na Moab v roku jeho nav\u0161t\u00edvenia - hovor\u00ed P\u00e1n.",
    "45": "V tieni Hesebonu zastan\u00fa ute\u010denci bez moci. Ve\u010f z Hesebonu vy\u0161\u013eahne ohe\u0148 a plame\u0148 z domu Sehona i str\u00e1vi sluchy Moabu a tem\u00e4 z\u00farivcov.",
    "46": "Beda ti, Moab, zahynul \u013eud Kamo\u0161a, ve\u010f ti synov odviedli do zajatia a tvoje dc\u00e9ry do vyhnanstva.",
    "47": "Ale obr\u00e1tim osud Moabu na konci dn\u00ed,\" hovor\u00ed P\u00e1n. Potia\u013eto je s\u00fad nad Moabom."
}