{
    "1": "V jeden\u00e1stom roku, prv\u00fd de\u0148 tretieho mesiaca, prehovoril P\u00e1n ku mne takto:",
    "2": "\"Syn \u010dloveka, povedz fara\u00f3novi, kr\u00e1\u013eovi Egypta, a jeho z\u00e1stupu: \"Komu sa podob\u00e1\u0161 svojou ve\u013ekos\u0165ou?\"",
    "3": "Pozri, c\u00e9drom na Libanone je kr\u00e1snovetv\u00fdm, korunu m\u00e1 tienist\u00fa, vzrast m\u00e1 vysok\u00fd, vrcholec mu \u010dneje z h\u00fa\u0161\u0165avy.",
    "4": "Od v\u00f4d vzrast\u00e1, v\u00fd\u0161ku mu dala priepas\u0165, ktor\u00e1 mu p\u00f4du obk\u013e\u00fa\u010dila pr\u00fadmi a svoje toky vyliala na v\u0161etky stromy po\u013ea.",
    "5": "Preto vzrastom prev\u00fd\u0161il v\u0161etky stromy na poli, vetvy sa mu rozr\u00e1stli, kon\u00e1re sa roztiahli od hojnej vody.",
    "6": "Na kon\u00e1roch, ke\u010f ich roztiahol, hniezdili v\u0161etky vt\u00e1ky neba, pod jeho vetvami rodili v\u0161etky po\u013en\u00e9 zvierat\u00e1, v jeho t\u00f4ni b\u00fdvali r\u00f4zne po\u010detn\u00e9 kmene.",
    "7": "Prekr\u00e1sny bol svojou ve\u013ekos\u0165ou, ratolesti ke\u010f si roztiahol, ve\u010f mal korene v hojnej vode.",
    "8": "C\u00e9dre v Bo\u017eej z\u00e1hrade sa mu nevyrovnali, cyprusy sa nepodobali jeho kon\u00e1rom, platan nemal vetvy ako on, nijak\u00fd strom v Bo\u017eej z\u00e1hrade mu nebol kr\u00e1sou podobn\u00fd.",
    "9": "Kr\u00e1snym som ho urobil, bohat\u00fdm na kon\u00e1re, \u017ee mu z\u00e1videli v\u0161etky stromy Edenu, \u010do s\u00fa v Bo\u017eej z\u00e1hrade.",
    "10": "Preto takto hovor\u00ed P\u00e1n, Jahve: Preto\u017ee je na vzrast vysok\u00fd, svoj\u00edm vrcholcom sa vzp\u00edna a\u017e medzi oblaky a pre v\u00fd\u0161ku sa mu vzd\u00fava srdce:",
    "11": "dal som ho do ruky mocn\u00e9mu n\u00e1rodu, nech s nim naklad\u00e1; pre jeho zlo\u010din som ho odohnal.",
    "12": "Vy\u0165ali ho cudzinci, najsilnej\u0161ie n\u00e1rody, a pohodili ho. Na vrchy a do v\u0161etk\u00fdch dol\u00edn padali jeho kon\u00e1re, dol\u00e1mali sa mu vetvy do v\u0161etk\u00fdch rie\u010d\u00ed\u0161\u0165 zeme, z jeho tie\u0148a odi\u0161li v\u0161etky n\u00e1rody, odvrhn\u00fa ho.",
    "13": "Na jeho v\u00fdvrate b\u00fdvali v\u0161etky vt\u00e1ky neba a na jeho vetv\u00e1ch boli v\u0161etky zvierat\u00e1 po\u013ea,",
    "14": "aby sa nijak\u00fd strom pri vode nevyvy\u0161oval pre svoj vzrast a\u00a0aby sa svoj\u00edm vrcholcom nevyp\u00ednal medzi oblaky. Pre svoju v\u00fd\u0161ku nech sa nespolieha na seba ni\u010d, \u010do pije vodu, preto\u017ee v\u0161etci bud\u00fa vydan\u00ed na smr\u0165, do podzemia, medzi \u013eudsk\u00fdch synov, k\u00a0t\u00fdm, \u010do zostupuj\u00fa do jamy.",
    "15": "Toto hovor\u00ed P\u00e1n, Jahve: V de\u0148, ke\u010f do podsvetia zost\u00fapil, sm\u00fatok som nariadil, more som do neho zahalil a jeho toky som zahatil, \u017ee mno\u017estvo vody tiec\u0165 prestalo. Libanon som odial do \u010dierna a stromy na poli vyschli pre\u0148.",
    "16": "Rachotom jeho p\u00e1du som podesil n\u00e1rody, ke\u010f som ich str\u010dil do podsvetia k t\u00fdm, \u010do zostupuj\u00fa do jamy. A v podsvet\u00ed sa pote\u0161ili v\u0161etky stromy Edenu, vyberan\u00e9 a najlep\u0161ie z Libanonu, v\u0161etky, \u010do pij\u00fa vodu.",
    "17": "Lebo ja tie zost\u00fapili s n\u00edm do podsvetia k t\u00fdm, \u010do ich prebodol me\u010d, aj jeho pomocn\u00edci, ktor\u00ed spo\u010d\u00edvali v jeho t\u00f4ni medzi n\u00e1rodmi.",
    "18": "Tak, komu\u017ee si sa podobal vzne\u0161enos\u0165ou a ve\u013ekos\u0165ou medzi stromami Edenu? Zr\u00fatil si sa so stromami Edenu do podsvetia. Medzi neobrezancami le\u017e\u00ed\u0161 s t\u00fdmi, \u010do ich prebodol me\u010d. To je fara\u00f3n a cel\u00fd jeho z\u00e1stup, hovor\u00ed P\u00e1n, Jahve."
}