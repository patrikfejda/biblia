{
    "1": "Benadad, kr\u00e1\u013e Aramu, zhroma\u017edil cel\u00e9 svoje vojsko. I\u0161lo s n\u00edm tridsa\u0165dva kr\u00e1\u013eov s ko\u0148mi a vozmi. Vyst\u00fapil, obk\u013e\u00fa\u010dil Sam\u00e1riu a \u00fato\u010dil na \u0148u.",
    "2": "Poslal poslov do mesta k izraelsk\u00e9mu kr\u00e1\u013eovi Achabovi",
    "3": "a odk\u00e1zal mu: \"Takto hovor\u00ed Benadad: Tvoje striebro a tvoje zlato patr\u00ed mne, aj tvoje \u017eeny a najlep\u0161ie deti s\u00fa moje.\"",
    "4": "Kr\u00e1\u013e Izraela odpovedal: \"Ako hovoril m\u00f4j p\u00e1n, kr\u00e1\u013e, tvoj som ja i v\u0161etko, \u010do m\u00e1m.\"",
    "5": "Posli pri\u0161li zasa a vraveli: \"Takto hovor\u00ed Benadad: Poslal som k tebe s odkazom: Svoje striebro a svoje zlato, svoje \u017eeny a svojich synov daj mne!",
    "6": "Ke\u010f zajtra o tomto \u010dase po\u0161lem k tebe svojich sluhov, oni preh\u013eadaj\u00fa tvoj dom a domy tvojich sluhov, vezm\u00fa v\u0161etko, \u010do sa im bude p\u00e1\u010di\u0165, a odnes\u00fa.\"",
    "7": "Nato izraelsk\u00fd kr\u00e1\u013e zvolal v\u0161etk\u00fdch star\u0161\u00edch krajiny a hovoril: \"Zrete\u013ene vid\u00edte, \u017ee tento m\u00e1 zl\u00e9 \u00famysly. Ve\u010f poslal ku mne po moje \u017eeny a deti, po moje zlato a striebro a neodoprel som mu.\"",
    "8": "V\u0161etci star\u0161\u00ed a v\u0161etok \u013eud mu povedali: \"Neposl\u00fachni a nepovo\u013e!\"",
    "9": "Preto povedal Benadadov\u00fdm poslom: \"Povedzte m\u00f4jmu p\u00e1novi, kr\u00e1\u013eovi: V\u0161etko, po \u010do si k svojmu slu\u017eobn\u00edkovi poslal prv\u00fd raz, urob\u00edm, ale t\u00fato vec nem\u00f4\u017eem urobi\u0165.\" Posli odi\u0161li a ozn\u00e1mili mu to.",
    "10": "A Benadad mu poslal odkaz: \"Nech bohovia urobia so mnou, \u010do chc\u00fa, ak bude prach Sam\u00e1rie sta\u010di\u0165 do dlan\u00ed v\u0161etk\u00e9ho \u013eudu, ktor\u00fd je so mnou.\"",
    "11": "Izraelsk\u00fd kr\u00e1\u013e odpovedal: \"Hovor\u00ed sa: \"Nech sa op\u00e1san\u00fd nevychva\u013euje ako odp\u00e1san\u00fd.\"",
    "12": "Ke\u010f Benadad po\u010dul t\u00fato re\u010d - pr\u00e1ve pil s kr\u00e1\u013emi v stanoch -, povedal svojim poddan\u00fdm: \"\u00dato\u010dte!\" I za\u00fato\u010dili na mesto.",
    "13": "Vtom prist\u00fapil k Achabovi, kr\u00e1\u013eovi Izraela, ist\u00fd prorok a povedal: \"Toto hovor\u00ed P\u00e1n: Videl si cel\u00fd tento velik\u00e1nsky z\u00e1stup? Dnes ho d\u00e1m do tvojej ruky, aby si videl, \u017ee ja som P\u00e1n.\"",
    "14": "Achab sa op\u00fdtal: \"Pomocou koho?\" Odpovedal: \"Toto hovor\u00ed P\u00e1n: Pomocou sluhov krajov\u00fdch knie\u017eat.\" Op\u00fdtal sa: \"Kto m\u00e1 otvori\u0165 boj?\" Odpovedal: \"Ty.\"",
    "15": "Nato spo\u010d\u00edtal sluhov krajov\u00fdch knie\u017eat, bolo ich dvestotridsa\u0165dva. Potom spo\u010d\u00edtal cel\u00e9 vojsko, v\u0161etk\u00fdch synov Izraela: sedemtis\u00edc.",
    "16": "I vyrazili napoludnie, ke\u010f sa Benadad op\u00edjal v stanoch, on i kr\u00e1li, tridsiati dvaja kr\u00e1li, ktor\u00ed mu pri\u0161li na pomoc.",
    "17": "Najprv vyrazili sluhovia krajov\u00fdch knie\u017eat. Vtedy poslali k Benadadovi a ozn\u00e1mili mu: \"Zo Sam\u00e1rie vych\u00e1dzaj\u00fa \u013eudia!\"",
    "18": "On vravel: \"Ak prich\u00e1dzaj\u00fa o mier, chy\u0165te ich \u017eiv\u00fdch, a ak vych\u00e1dzaj\u00fa do boja, chy\u0165te ich (tie\u017e) \u017eiv\u00fdch!\"",
    "19": "Oni v\u0161ak u\u017e vytiahli z mesta, toti\u017e sluhovia krajov\u00fdch knie\u017eat a vojsko, ktor\u00e9 i\u0161lo za nimi.",
    "20": "Ka\u017ed\u00fd zabil svojho chlapa, tak\u017ee Aramej\u010dania utiekli. Izraeliti ich prenasledovali, ale aramejsk\u00fd kr\u00e1\u013e Benadad u\u0161iel na koni i s jazdcami.",
    "21": "Vyrazil aj izraelsk\u00fd kr\u00e1\u013e, ukoristil kone a vozy a zapr\u00ed\u010dinil Aramej\u010danom ve\u013ek\u00fa por\u00e1\u017eku.",
    "22": "Vtedy ku kr\u00e1\u013eovi Izraela prist\u00fapil prorok a povedal mu: \"Cho\u010f, daj dohromady sily a dobre uv\u00e1\u017e, \u010do m\u00e1\u0161 robi\u0165, lebo kr\u00e1\u013e Aramu na takto rok vytiahne proti tebe!\"",
    "23": "Sluhovia vraveli aramejsk\u00e9mu kr\u00e1\u013eovi: \"Ich Boh je horsk\u00fd Boh, preto n\u00e1s premohli. Ak budeme s nimi bojova\u0165 na rovine, poraz\u00edme ich.",
    "24": "A urob to takto: Odstr\u00e1\u0148 kr\u00e1\u013eov, ka\u017ed\u00e9ho z jeho zadelenia, a postav namiesto nich n\u00e1mestn\u00edkov!",
    "25": "Ty si v\u0161ak nazbieraj vojsko, ako bolo vojsko, ktor\u00e9 si stratil, i kone, ako si mal predt\u00fdm. Potom budeme s nimi bojova\u0165 na rovine, \u010di ich neprem\u00f4\u017eeme!\" On posl\u00fachol ich radu a urobil tak.",
    "26": "Po uplynut\u00ed roku zhroma\u017edil Benadad Aramej\u010danov a vyst\u00fapil do Afeku bojova\u0165 proti Izraelitom.",
    "27": "Aj synovia Izraela sa zhroma\u017edili, z\u00e1sobili sa a i\u0161li proti nim. Synovia Izraela t\u00e1borili proti nim ako dva k\u0155dliky k\u00f4z, Aramej\u010dania v\u0161ak zaplnili krajinu.",
    "28": "Vtedy prist\u00fapil Bo\u017e\u00ed mu\u017e a oslovil izraelsk\u00e9ho kr\u00e1\u013ea: \"Toto hovor\u00ed P\u00e1n: Preto\u017ee Aramej\u010dania povedali: \"P\u00e1n je Boh vrchov, a nie Boh dol\u00edn,\" vyd\u00e1m ti do ruky cel\u00fd tento veli\u010dizn\u00fd z\u00e1stup, aby ste poznali, \u017ee ja som P\u00e1n.\"",
    "29": "Sedem dn\u00ed t\u00e1borili proti sebe; na siedmy de\u0148 sa strhol boj a synovia Izraela porazili Aramej\u010danov, a to stotis\u00edc pe\u0161iakov v jeden de\u0148.",
    "30": "Ostatn\u00ed utekali do Afeku, do mesta, a tam padol m\u00far na dvadsa\u0165sedemtis\u00edc t\u00fdch, \u010do zostali. Utiekol aj Benadad. Do\u0161iel do mesta (a behal) z izby do izby.",
    "31": "Jeho sluhovia mu povedali: \"Po\u010duli sme, \u017ee kr\u00e1li izraelsk\u00e9ho domu s\u00fa kr\u00e1li milosrdn\u00ed. Obho\u010fme si okolo bedier vrecovinu, okolo hlavy povrazy a vyjdime k izraelsk\u00e9mu kr\u00e1\u013eovi, azda n\u00e1s nech\u00e1 na\u017eive.\"",
    "32": "Op\u00e1sali si teda okolo bedier vrecovinu a povrazy okolo hlavy, i\u0161li k izraelsk\u00e9mu kr\u00e1\u013eovi a vraveli: \"Tvoj sluha Benadad hovor\u00ed: Nechaj ma, pros\u00edm, na\u017eive!\" Odpovedal: \"Je e\u0161te na\u017eive? Je moj\u00edm bratom!\"",
    "33": "Chlapi to brali za dobr\u00fd znak, r\u00fdchlo ho chytili za slovo a povedali: \"Benadad je tvoj brat.\" Odpovedal: \"Cho\u010fte, prive\u010fte ho!\" Ke\u010f Benadad pri\u0161iel k nemu, vyzdvihol ho na voz",
    "34": "a povedal mu: \"Mest\u00e1, ktor\u00e9 m\u00f4j otec od\u0148al tvojmu otcovi, ti vr\u00e1tim. V Damasku si porob ulice, ako m\u00f4j otec urobil v Sam\u00e1rii. A ja po uzavret\u00ed zmluvy odtiahnem od teba. Uzavrel teda s n\u00edm zmluvu a prepustil ho.",
    "35": "Vtedy ktor\u00fdsi z prorock\u00fdch synov na P\u00e1nov popud povedal svojmu priate\u013eovi: \"Zbi ma. Ale ten mu\u017e sa zdr\u00e1hal udrie\u0165 ho.",
    "36": "I povedal mu: \"Preto\u017ee si nepo\u010d\u00faval hlas P\u00e1na, len \u010do vyjde\u0161 odo m\u0148a zabije \u0165a lev.\" A ke\u010f odch\u00e1dzal od neho, napadol ho lev a zabil ho.",
    "37": "Stretol in\u00e9ho \u010dloveka a povedal: \"Zbi ma!\" On ho tak zbil, a\u017e ho poranil.",
    "38": "Nato prorok i\u0161iel, stal si kr\u00e1\u013eovi do cesty, ale obv\u00e4zom okolo o\u010d\u00ed sa prestrojil,",
    "39": "a ke\u010f kr\u00e1\u013e prech\u00e1dzal, volal na kr\u00e1\u013ea: \"Tvoj sluha vytiahol do boja a vtedy odbo\u010dil ak\u00fdsi \u010dlovek, doviedol ku mne mu\u017ea a povedal: \"Str\u00e1\u017e tohto \u010dloveka! Ak sa strat\u00ed, ru\u010d\u00ed\u0161 mi za jeho \u017eivot svoj\u00edm \u017eivotom, alebo zaplat\u00ed\u0161 hrivnu striebra.\"",
    "40": "K\u00fdm v\u0161ak mal tvoj sluha tu i tam robotu, toho nebolo.\" Nato mu izraelsk\u00fd kr\u00e1\u013e povedal: \"To je tvoj rozsudok, ktor\u00fd si si s\u00e1m vyniesol!\"",
    "41": "Vtom si r\u00fdchlo odstr\u00e1nil obv\u00e4z z o\u010d\u00ed a kr\u00e1\u013e Izraela ho spoznal; \u017ee je spomedzi prorokov.",
    "42": "I povedal mu: \"Toto hovor\u00ed P\u00e1n: Preto\u017ee si vypustil z ruky mu\u017ea, ktor\u00fd prepadol mojej kliatbe, bude tvoj \u017eivot za jeho \u017eivot a tvoj \u013eud za jeho \u013eud.\"",
    "43": "A izraelsk\u00fd kr\u00e1\u013e odi\u0161iel domov namrzen\u00fd a i\u0161iel do Sam\u00e1rie."
}