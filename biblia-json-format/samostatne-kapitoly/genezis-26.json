{
    "1": "Ke\u010f nastal v zemi hlad, in\u00fd, ako bol ten prv\u00fd za Abrah\u00e1mov\u00fdch \u010dias, odi\u0161iel Iz\u00e1k k fili\u0161t\u00ednskemu kr\u00e1\u013eovi Abimelechovi do Gerary.",
    "2": "Vtedy sa mu zjavil P\u00e1n a povedal: \"Nezostupuj do Egypta, osta\u0148 v krajine, ktor\u00fa ti ur\u010d\u00edm.",
    "3": "Zdr\u017euj sa ako pri\u0161elec v tejto krajine a ja budem s tebou a po\u017eehn\u00e1m \u0165a, lebo tebe a tvojmu potomstvu chcem da\u0165 v\u0161etky tieto krajiny, aby som splnil pr\u00edsahu, ktorou som sa zaviazal tvojmu otcovi, Abrah\u00e1movi:",
    "4": "\"Rozmno\u017e\u00edm tvoje potomstvo ako hviezdy neba a ja d\u00e1m tvojmu potomstvu v\u0161etky tieto krajiny a v tvojom potomstve bud\u00fa po\u017eehnan\u00e9 v\u0161etky n\u00e1rody zeme.\"",
    "5": "To preto, \u017ee Abrah\u00e1m po\u010d\u00faval na hlas a zachov\u00e1val moje pr\u00edkazy, nariadenia, ustanovenia a z\u00e1kony.\"",
    "6": "Iz\u00e1k teda ostal v Gerare.",
    "7": "Ke\u010f sa mu\u017eovia mesta vyzvedali na jeho man\u017eelku, hovorieval: \"To je moja sestra,\" b\u00e1l sa poveda\u0165: \"moja \u017eena,\" aby ho mu\u017eovia mesta nezavra\u017edili pre Rebeku, lebo bola kr\u00e1sna zjavom.",
    "8": "A ke\u010f tam b\u00fdval u\u017e dlh\u0161\u00ed \u010das, raz fili\u0161t\u00ednsky kr\u00e1\u013e Abimelech pozeral z obloka a videl, ako sa Iz\u00e1k so svojou \u017eenou Rebekou l\u00e1skali.",
    "9": "Abimelech zavolal Iz\u00e1ka a povedal mu: \"Je zrejm\u00e9, \u017ee ona je tvoja \u017eena! Pre\u010do si teda hovoril: \"To je moja sestra?!\" Iz\u00e1k mu odpovedal: \"Lebo som si myslel, \u017ee pre \u0148u zahyniem.\"",
    "10": "Abimelech mu povedal: \"Pre\u010do si n\u00e1m to urobil?! Ako \u013eahko mohol niektor\u00fd mu\u017e z \u013eudu obcova\u0165 s tvojou \u017eenou a bol by na n\u00e1s uvalil previnenie!\"",
    "11": "Potom Abimelech prik\u00e1zal v\u0161etk\u00fdm: \"Kto sa dotkne tohoto mu\u017ea a jeho \u017eeny, istotne zomrie!\"",
    "12": "A Iz\u00e1k sial v tej krajine a v tom roku \u017eal ston\u00e1sobne, lebo P\u00e1n ho po\u017eehn\u00e1val.",
    "13": "Tak sa tento mu\u017e zmohol a vzm\u00e1hal sa na\u010falej, tak\u017ee sa stal ve\u013emi bohat\u00fdm.",
    "14": "Mal oviec, dobytka a mnoho slu\u017eobn\u00edctva, a preto mu Fili\u0161t\u00ednci z\u00e1videli.",
    "15": "V\u0161etky studne, ktor\u00e9 vykopali sluhovia jeho otca za \u010dias jeho otca Abrah\u00e1ma, zasypali a zah\u00e1dzali hlinou,",
    "16": "a preto Abimelech povedal Iz\u00e1kovi: \"Od\u00ed\u010f od n\u00e1s, lebo si sa stal ove\u013ea mocnej\u0161\u00edm, ako sme my!\"",
    "17": "A Iz\u00e1k odi\u0161iel, svoje stany rozlo\u017eil v \u00fadol\u00ed Gerary a ostal tam b\u00fdva\u0165.",
    "18": "Iz\u00e1k op\u00e4\u0165 vykopal vodn\u00e9 studne, ktor\u00e9 vykopali v \u010dase jeho otca Abrah\u00e1ma a Fili\u0161t\u00ednci ich po Abrah\u00e1movej smrti zasypali, a dal im tie ist\u00e9 men\u00e1, ktor\u00e9 im dal jeho otec.",
    "19": "Ke\u010f Iz\u00e1kovi sluhovia kopali v \u00fadol\u00ed, na\u0161li stud\u0148u so \u017eivou vodou.",
    "20": "Ale gerarsk\u00ed pastieri sa h\u00e1dali s Iz\u00e1kov\u00fdmi pastiermi: \"To je na\u0161a voda!\" Preto dali studni meno Esek, lebo sa tam s n\u00edm vadili.",
    "21": "Potom vykopali in\u00fa stud\u0148u, ale aj o \u0148u sa h\u00e1dali, a preto jej dali meno Sitna.",
    "22": "\u0160iel odtia\u013e \u010falej a op\u00e4\u0165 vykopal stud\u0148u. O t\u00fa sa neh\u00e1dali a dal jej meno Rechobot, hovoriac: \"Teraz n\u00e1m P\u00e1n do\u017ei\u010dil vo\u013enosti, aby sme sa rozmno\u017eovali v krajine.\"",
    "23": "Odtia\u013e \u0161iel do Bersabe.",
    "24": "V t\u00fa noc sa mu zjavil P\u00e1n a povedal mu: \"Ja som Boh tvojho otca Abrah\u00e1ma. Neboj sa, lebo ja som s tebou. Po\u017eehn\u00e1m \u0165a a rozmno\u017e\u00edm tvoje potomstvo kv\u00f4li m\u00f4jmu slu\u017eobn\u00edkovi Abrah\u00e1movi.\"",
    "25": "I postavil tam olt\u00e1r a vz\u00fdval meno P\u00e1novo. Tam rozlo\u017eil svoj stan a Iz\u00e1kovi sluhovia tam vykopali stud\u0148u.",
    "26": "Tu za n\u00edm pri\u0161iel Abimelech z Gerary aj jeho priate\u013e Ochozat a velite\u013e jeho vojska Fikol.",
    "27": "Iz\u00e1k mu v\u0161ak riekol: \"Pre\u010do ste pri\u0161li za mnou? Ve\u010f vy ste so mnou v nepriate\u013estve a od v\u00e1s ste ma vyhnali!\"",
    "28": "Oni odpovedali: \"Na vlastn\u00e9 o\u010di sme videli, \u017ee P\u00e1n je s tebou. I povedali sme si: Nech je pr\u00edsaha medzi nami dvoma, medzi nami a tebou. Uzavrieme s tebou zmluvu.",
    "29": "Iste n\u00e1m ni\u010d zl\u00e9 neurob\u00ed\u0161, ako ani my sme ti neubl\u00ed\u017eili, ba preukazovali sme ti dobro a prepustili sme \u0165a v pokoji. A teraz si ty P\u00e1nov po\u017eehnan\u00fd.",
    "30": "On im pripravil hostinu a oni jedli a pili.",
    "31": "Ke\u010f r\u00e1no vstali, prisahali si navz\u00e1jom. Potom ich Iz\u00e1k prepustil a oni odi\u0161li od neho v pokoji.",
    "32": "E\u0161te v ten ist\u00fd de\u0148 pri\u0161li k Iz\u00e1kovi sluhovia a ozn\u00e1mili mu o studni, \u010do vykopali: \"Na\u0161li sme vodu!\"",
    "33": "Preto ju nazvali \u0160ebuah. A preto je meno toho mesta a\u017e do dne\u0161n\u00e9ho d\u0148a Bersabe.",
    "34": "Ke\u010f mal Ezau \u0161tyridsa\u0165 rokov, vzal si za \u017eenu dc\u00e9ru Hetejca B\u00e9riho Juditu a dc\u00e9ru Hetejca Elona Ba\u0161emat; obe v\u0161ak zarm\u00fatili Iz\u00e1kovu i Rebekinu du\u0161u."
}