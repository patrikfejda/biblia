{
    "1": "Ale hlad \u0165a\u017eko doliehal na krajinu.",
    "2": "Ke\u010f u\u017e strovili v\u0161etko obilie, \u010do priniesli z Egypta, otec im povedal: \"Cho\u010fte a k\u00fapte n\u00e1m zasa trochu potravy!\"",
    "3": "J\u00fada mu v\u0161ak odvetil: \"Ten \u010dlovek n\u00e1m d\u00f4razne prik\u00e1zal: \"Neukazujte sa predo mnou, iba ak bude v\u00e1\u0161 brat s vami!\"",
    "4": "Ak po\u0161le\u0161 s nami aj n\u00e1\u0161ho brata, tak sa vyberieme nak\u00fapi\u0165 pre teba \u017eivobytia.",
    "5": "Ak ho v\u0161ak s nami nepo\u0161le\u0161, nep\u00f4jdeme dolu, lebo ten mu\u017e n\u00e1m prik\u00e1zal: \"Neukazujte sa predo mnou, iba ak bude v\u00e1\u0161 brat s vami!\"",
    "6": "Vtedy Izrael povedal: \"Pre\u010do ste len priviedli na m\u0148a ne\u0161\u0165astie a prezradili ste, \u017ee m\u00e1te e\u0161te brata?\"",
    "7": "Oni odvetili: \"Ten mu\u017e sa ve\u013emi zauj\u00edmal o n\u00e1s a o na\u0161u rodinu. Vypytoval sa: \"\u017dije e\u0161te v\u00e1\u0161 otec? M\u00e1te e\u0161te brata?\" My sme mu odpovedali na jeho ot\u00e1zky. Mohli sme m vedie\u0165, \u017ee n\u00e1m povie: \"Prive\u010fte svojho brata sem!?\"",
    "8": "Tu povedal J\u00fada svojmu otcovi Izraelovi: \"Po\u0161li chlapca so mnou! Tak sa vyberieme a p\u00f4jdeme, aby sme ostali na\u017eive a aby sme nepomreli aj my, aj ty, aj na\u0161e deti.",
    "9": "Ja sa za\u0148 zaru\u010dujem. Odo m\u0148a ho po\u017eaduj! Ak by som ti ho nepriviedol sp\u00e4\u0165 a nepostav\u00edm ti ho zasa pred o\u010di, cel\u00fd svoj \u017eivot budem vinn\u00fd pred tebou.",
    "10": "Lebo keby sme neboli to\u013eko ot\u00e1\u013eali, boli by sme sa u\u017e dva razy vr\u00e1tili.\"",
    "11": "Vtedy im povedal otec Izrael: \"Ke\u010f je to u\u017e raz tak, nu\u017e urobte toto: Vezmite do vriec nie\u010do z najlep\u0161\u00edch plod\u00edn krajiny a zaneste to ako dar tomu mu\u017eovi; nie\u010do balzamu, medu, mastixovej \u017eivice a ladanumu, pist\u00e1cie a mandl\u00ed!",
    "12": "Vezmite so sebou tie\u017e dvojn\u00e1sobn\u00fa \u010diastku pe\u0148az\u00ed, lebo tie peniaze, \u010do ste na\u0161li na vrchu vo va\u0161ich vreciach mus\u00edte zanies\u0165 sp\u00e4\u0165. Mo\u017eno je to nejak\u00fd omyl.",
    "13": "Zoberte so sebou aj svojho brata! A u\u017e cho\u010fte, vr\u00e1\u0165te sa k tomu mu\u017eovi!",
    "14": "V\u0161emoh\u00faci Boh nech v\u00e1m d\u00e1 milosrdenstvo u toho mu\u017ea a nech d\u00e1 od\u00eds\u0165 aj v\u00e1\u0161mu bratovi, \u010do zostal, aj Benjam\u00ednovi! A ja, ako som bol bez det\u00ed, tak bez det\u00ed aj ostanem!\"",
    "15": "Potom mu\u017eovia zobrali dary, vzali aj dvojn\u00e1sobok pe\u0148az\u00ed a Benjam\u00edna, vydali sa na cestu do Egypta a dostavili sa pred Jozefa.",
    "16": "Ke\u010f Jozef videl s nimi Benjam\u00edna, povedal spr\u00e1vcovi domu: \"Zave\u010f t\u00fdchto mu\u017eov do domu, daj zabi\u0165 nejak\u00e9 dobyt\u010da a daj to pripravi\u0165, lebo t\u00edto mu\u017eovia bud\u00fa obedova\u0165 so mnou!\"",
    "17": "Ten \u010dlovek urobil, ako rozk\u00e1zal Jozef, a mu\u017eov zaviedol do Jozefovho domu.",
    "18": "Ale mu\u017ei sa pre\u013eakli, ke\u010f ich voviedli do Jozefovho domu, a vraveli si: \"To bude pre peniaze, \u010do sa minul\u00fd raz na\u0161li v na\u0161ich vreciach, \u017ee n\u00e1s ved\u00fa dnu, aby n\u00e1s ob\u017ealovali a usved\u010dili a putom uvrhli n\u00e1s i na\u0161e osly do otroctva.\"",
    "19": "I prist\u00fapili k spr\u00e1vcovi Jozefovho domu, prihovorili sa mu pri vchode do domu",
    "20": "a vraveli mu: \"Pros\u00edme pane! My sme sem raz pri\u0161li nak\u00fapi\u0165 potravy.",
    "21": "Ke\u010f sme pri\u0161li do noc\u013eah\u00e1rne, otvorili sme svoje vrecia a v ka\u017edom vreci navrchu le\u017eali i ka\u017ed\u00e9ho jedn\u00e9ho peniaze, na\u0161e peniaze, ako sme ich vyplatili! Teraz ich prin\u00e1\u0161ame sp\u00e4\u0165.",
    "22": "Doniesli sme v\u0161ak aj in\u00e9 peniaze, aby sme nak\u00fapili potrav\u00edn. My v\u00f4bec nevieme, kto n\u00e1m na\u0161e peniaze vlo\u017eil do na\u0161ich vriec.\"",
    "23": "On im odvetil: \"Uspokojte sa a nebojte sa. V\u00e1\u0161 Boh a Boh v\u00e1\u0161ho otca v\u00e1m tajne dal tie poklady do va\u0161ich vriec. Ja som va\u0161e peniaze dostal.\" Potom k nim vyviedol Simeona.",
    "24": "A tento \u010dlovek zaviedol mu\u017eov do Jozefovho domu, dal im vody, aby si umyli nohy, a dal tie\u017e krmu ich oslom.",
    "25": "K\u00fdm v\u0161ak nepri\u0161iel napoludnie Jozef, oni vykladali dary, lebo po\u010duli, \u017ee tu bud\u00fa jes\u0165.",
    "26": "Ke\u010f Jozef vo\u0161iel do domu, odovzdali mu dary, ktor\u00e9 mali so sebou v dome, a poklonili sa pred n\u00edm a\u017e po zem.",
    "27": "Jozef sa ich vypytoval, ako sa maj\u00fa, a vravel: \"M\u00e1 sa dobre v\u00e1\u0161 staru\u010dk\u00fd otec, o ktorom ste mi rozpr\u00e1vali? \u017dije e\u0161te?\"",
    "28": "Oni odpovedali: \"Tvoj sluha, n\u00e1\u0161 otec, e\u0161te \u017eije.\" Pritom sa mu hlboko poklonili.",
    "29": "Ke\u010f zdvihol o\u010di, zbadal svojho brata Benjam\u00edna, syna svojej matky, a povedal: \"To je ten v\u00e1\u0161 najmlad\u0161\u00ed brat, o ktorom ste mi rozpr\u00e1vali?\" A riekol: \"Nech sa nad tebou zmiluje Boh, syn m\u00f4j!\"",
    "30": "Nato sa Jozef r\u00fdchlo vytratil, lebo ho ve\u013emi dojala pr\u00edtomnos\u0165 jeho brata a \u017eiadalo sa mu vyplaka\u0165. I vo\u0161iel do od\u013eahlej komnaty a tam plakal.",
    "31": "Potom si umyl tv\u00e1r a op\u00e4\u0165 vy\u0161iel von a s prem\u00e1han\u00edm povedal: \"Prineste jedlo!\"",
    "32": "I doniesli jemu aj im osobitne a Egyp\u0165anom, \u010do s nimi jedli, tie\u017e osobitne. Egyp\u0165ania toti\u017e nesmeli jes\u0165 spolu s Hebrejmi, lebo Egyp\u0165ania to pokladali za ohavnos\u0165.",
    "33": "Oni v\u0161ak sedeli naproti nemu, a od najstar\u0161ieho do najmlad\u0161ieho, celkom pod\u013ea veku. Tak\u017ee sa nad t\u00fdm t\u00edto mu\u017eovia ve\u013emi divili.",
    "34": "A on im dal nosi\u0165 z jed\u00e1l, ktor\u00e9 boli pred n\u00edm. Toho v\u0161ak, \u010do priniesli Benjam\u00ednovi, bolo p\u00e4\u0165 r\u00e1z to\u013eko, ako toho, \u010do prin\u00e1\u0161ali ostatn\u00fdm. A pili s n\u00edm, a\u017e mali dobr\u00fa n\u00e1ladu."
}