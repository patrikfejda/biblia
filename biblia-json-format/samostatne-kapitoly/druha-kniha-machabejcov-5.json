{
    "1": "V tom \u010dase podnikol Antiochus druh\u00fa v\u00fdpravu do Egypta. -",
    "2": "Tu sa stalo, \u017ee v celom meste skoro \u0161tyridsa\u0165 dn\u00ed v\u00eddali jazdcov, vyzbrojen\u00fdch kopijami a v zlat\u00fdch r\u00fachach, ako sa preh\u00e1\u0148aj\u00fa po oddieloch vo vzduchu.",
    "3": "\u010caty jazdcov boli zo\u0161ikovan\u00e9, zv\u00e1dzali \u00fatoky a nar\u00e1\u017eali jedny na druh\u00e9. Vrhali \u0161t\u00edty a mno\u017estvo o\u0161tepov, m\u00e1vali me\u010dom a lietali strely, \u010do bolo \u017eiarenie zlatej v\u00fdzbroje a v\u0161elijak\u00fdch pancierov.",
    "4": "Preto sa v\u0161etci modlili, aby sa ten \u00fakaz stal dobr\u00fdm znamen\u00edm.",
    "5": "Tu prebehol falo\u0161n\u00fd ch\u00fdr, \u017ee Antiochus je m\u0155tvy. Jason zohnal nie menej ako tis\u00edc mu\u017eov a n\u00e1hle za\u00fato\u010dil na mesto. Hoci sa aj \u013eudia zbehli na m\u00far, mesto bolo nakoniec zaujat\u00e9. Menelaus utiekol na hrad.",
    "6": "Jason sa potom oddal bezoh\u013eadn\u00e9mu krviprelievaniu vlastn\u00fdch spoluob\u010danov. Neuv\u00e1\u017eil si v\u0161ak, \u017ee premo\u017eenie s\u00fakme\u0148ovcov, ktor\u00e9 sa mu po\u0161\u0165astilo, je vlastne najv\u00e4\u010d\u0161\u00edm ne\u0161\u0165ast\u00edm. Nam\u00fd\u0161\u013eal si, \u017ee z\u00edskava trofej od nepriate\u013eov, a nie od s\u00fakme\u0148ovcov.",
    "7": "Ale nedostal sa k moci, ba jeho \u00fakladn\u00fd \u00fatok mal hanebn\u00fd koniec. Ako tul\u00e1k musel op\u00e4\u0165 uteka\u0165 do Amonska.",
    "8": "Na konci svojho zl\u00e9ho \u017eivota vy\u0161iel a\u017e na to, \u017ee ho uv\u00e4znil arabsk\u00fd pohlav\u00e1r Aretas. Utiekol s\u00edce, ale musel prebehova\u0165 z\u00a0mesta do mesta, lebo v\u0161etci ho nen\u00e1videli ako zradcu z\u00e1konov. Bol opovrhnut\u00fd ako \u0161kodca vlasti a\u00a0spoluob\u010danov, a\u017e bol vyhnan\u00fd do Egypta.",
    "9": "Kone\u010dne utiekol do Lacedem\u00f3na s t\u00fdm, \u017ee tam n\u00e1jde ochranu. Tak teda ten, \u010do mnoh\u00fdch vy\u0161tval z ot\u010diny, s\u00e1m zahynul v cudzine.",
    "10": "A ten, ktor\u00fd dal mnoh\u00fdch poodhadzova\u0165 bez pohrebu, s\u00e1m nemal pohreb, ani sa nedostal do otcovskej hrobky. Nepo\u013eutoval ho v\u0161ak nik.",
    "11": "Ke\u010f sa kr\u00e1\u013e dozvedel o t\u00fdchto skuto\u010dnostiach, nazd\u00e1val sa, \u017ee je v J\u00fadsku povstanie. Preto vytiahol z Egypta so zverskou z\u00farivos\u0165ou a n\u00e1silne zaujal mesto.",
    "12": "Vojakom rozk\u00e1zal zrazi\u0165 bezoh\u013eadne ka\u017ed\u00e9ho, na koho narazia, ba pozab\u00edja\u0165 aj t\u00fdch, ktor\u00ed ute\u010d\u00fa hore na domy.",
    "13": "Tak nastalo vra\u017edenie mlad\u00fdch i star\u00fdch, ni\u010denie mu\u017eov, \u017eien i det\u00ed a zab\u00edjanie panien i nemluvniat.",
    "14": "Za cel\u00e9 tri dni bolo osemdesiattis\u00edc obet\u00ed; \u0161tyridsa\u0165tis\u00edc ich bolo povra\u017eden\u00fdch a nie menej predan\u00fdch do otroctva.",
    "15": "Ale t\u00fdm sa neuspokojil; odv\u00e1\u017eil sa vkro\u010di\u0165 aj do chr\u00e1mu, najsv\u00e4tej\u0161ieho na celej zemi. A Menelaus, ten zradca z\u00e1konov a vlasti, bol mu sprievodcom.",
    "16": "Nielen\u017ee chytal do svojich po\u0161kvrnen\u00fdch r\u00fak posv\u00e4tn\u00e9 n\u00e1doby, ale nehanebne porozhadzoval aj tie veci, ktor\u00e9 venovali in\u00ed kr\u00e1li (a mest\u00e1) na ozdobu, sl\u00e1vu a \u010des\u0165 miesta.",
    "17": "Antiochus nenahliadol pri svojej bezmedznej namyslenosti, \u017ee V\u0161evl\u00e1dny sa nakr\u00e1tko nahneval pre hriechy obyvate\u013eov mesta, \u017ee preto bolo toto miesto vystaven\u00e9 tak\u00e9mu pohrdnutiu.",
    "18": "Keby sa neboli dopustili to\u013ek\u00fdch hriechov, bol by musel aj tento odst\u00fapi\u0165 od svojej bezo\u010divosti hne\u010f pri vstupe po zbi\u010dovan\u00ed ako kedysi Heliodor, ktor\u00e9ho poslal Seleukus poobzera\u0165 si pokladnicu.",
    "19": "P\u00e1n si v\u0161ak nevyvolil n\u00e1rod pre miesto, ale miesto kv\u00f4li \u013eudu.",
    "20": "Preto aj to miesto, ktor\u00e9 malo nesk\u00f4r ma\u0165 \u00fa\u010das\u0165 na \u0161\u0165ast\u00ed n\u00e1roda, malo svoj podiel aj na jeho \u0165a\u017ekostiach. A to, ktor\u00e9 bolo opusten\u00e9 za hnevu V\u0161emoh\u00faceho, malo by\u0165 op\u00e4\u0165 pov\u00fd\u0161en\u00e9 po uzmieren\u00ed V\u0161evlad\u00e1ra vo v\u0161etkej svojej sl\u00e1ve.",
    "21": "Antiochus teda odniesol z chr\u00e1mu tis\u00edcosemsto talentov a \u010do najr\u00fdchlej\u0161ie sa odobral do Antiochie. Vo svojej p\u00fdche sa nazd\u00e1val, \u017ee zem urob\u00ed splavnou a more zas schodn\u00fdm - v nadutosti svojej mysle.",
    "22": "Zanechal \u00faradn\u00edkov, aby t\u00fdrali \u013eud; v Jeruzaleme to bol Filip, rodom Fr\u00fdg, ale v sp\u00f4soboch bol barbarskej\u0161\u00ed ako ten, ktor\u00fd ho ustanovil.",
    "23": "Na Garizime bol zas Andronikus. A taktie\u017e Menelaus, ktor\u00fd sa hor\u0161ie zachoval vo\u010di spoluob\u010danom ako in\u00ed.",
    "24": "Nanajv\u00fd\u0161 rozhor\u010den\u00fd na \u017eidovsk\u00fdch ob\u010danov vyslal nen\u00e1viden\u00e9ho vodcu Apolonia s vojskom dvadsiatich dvoch tis\u00edcov a rozk\u00e1zal mu pobi\u0165 v\u0161etk\u00fdch v dospelom veku; \u017eeny a ml\u00e1de\u017e mal preda\u0165.",
    "25": "On aj pritiahol do Jeruzalema, ale tv\u00e1ril sa celkom nevinne. A tak sa spr\u00e1val a\u017e do sv\u00e4t\u00e9ho sobotn\u00e9ho d\u0148a. Ke\u010f v\u0161ak videl, \u017ee \u017didia sv\u00e4tia de\u0148, rozk\u00e1zal svojim \u013eu\u010fom, aby sa chopili zbrane.",
    "26": "Potom dal pobi\u0165 v\u0161etk\u00fdch, ktor\u00ed si vy\u0161li pozrie\u0165 hru, so zbra\u0148ou vnikol do mesta a vyvra\u017edil ve\u013ek\u00e9 mno\u017estvo \u013eudu.",
    "27": "J\u00fada Machabejec sa stiahol aj s in\u00fdmi deviatimi na p\u00fa\u0161\u0165 a \u017eivoril po hor\u00e1ch so svojimi na sp\u00f4sob zveri. St\u00e1le sa toti\u017e \u017eivili rastlinnou stravou, aby sa uchr\u00e1nili pred po\u0161kvrnen\u00edm."
}