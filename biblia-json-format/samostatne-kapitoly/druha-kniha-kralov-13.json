{
    "1": "V dvadsiatom tre\u0165om roku Joasa, syna j\u00fadskeho kr\u00e1\u013ea Ochozi\u00e1\u0161a, sa v Sam\u00e1rii stal na sedemn\u00e1s\u0165 rokov kr\u00e1\u013eom nad Izraelom Jehuov syn Joachaz.",
    "2": "Robil, \u010do sa P\u00e1novi nep\u00e1\u010di, i\u0161iel za hriechmi Nabatovho syna Jeroboama, ktor\u00fd zviedol na hriech Izrael a neodst\u00fapil od toho.",
    "3": "Preto sa vznietil P\u00e1nov hnev proti Izraelu a vydal ho po v\u0161etky dni do ruky aramejsk\u00e9ho kr\u00e1\u013ea Hazaela a do ruky Hazaelovho syna Benadada.",
    "4": "Ale ke\u010f Joachaz udobroval P\u00e1na, P\u00e1n ho vypo\u010dul, lebo videl ubitos\u0165 Izraela, ke\u010f ho aramejsk\u00fd kr\u00e1\u013e utl\u00e1\u010dal.",
    "5": "P\u00e1n poslal Izraelu z\u00e1chrancu a vyslobodili sa z podru\u010dia Aramejcov, tak\u017ee synovia Izraela b\u00fdvali vo svojich stanoch ako predt\u00fdm.",
    "6": "Ale neodst\u00fapili od hriechov Jeroboamovho rodu, ktor\u00fd zviedol na hriech Izrael. Chodili v nich a v Sam\u00e1rii st\u00e1la dokonca aj A\u0161era.",
    "7": "Joachazovi (P\u00e1n) nenechal vojsko, len p\u00e4\u0165desiat jazdcov, desa\u0165 vozov a desa\u0165tis\u00edc pe\u0161iakov, lebo aramejsk\u00fd kr\u00e1\u013e ich zni\u010dil, urobil ich podobn\u00fdmi zml\u00e1ten\u00e9mu prachu.",
    "8": "Ostatok Joachazov\u00fdch dej\u00edn, v\u0161etko, \u010do urobil, a jeho chrabros\u0165 je op\u00edsan\u00e1 v Knihe letopisov izraelsk\u00fdch kr\u00e1\u013eov.",
    "9": "Potom sa Joachaz ulo\u017eil k svojim otcom a pochovali ho v Sam\u00e1rii. Namiesto neho sa stal kr\u00e1\u013eom jeho syn Joas. -",
    "10": "V tridsiatom siedmom roku j\u00fadskeho kr\u00e1\u013ea Joasa sa v Sam\u00e1rii stal na \u0161estn\u00e1s\u0165 rokov kr\u00e1\u013eom nad Izraelom Joachazov syn Joas.",
    "11": "Robil, \u010do sa P\u00e1novi nep\u00e1\u010di, neodst\u00fapil od r\u00f4znych hriechov Nabatovho syna Jeroboama, ktor\u00fd zviedol na hriech Izrael; chodil v nich.",
    "12": "Ostatok Joasov\u00fdch dej\u00edn, v\u0161etko, \u010do urobil, jeho chrabros\u0165, ako bojoval s j\u00fadskym kr\u00e1\u013eom Amasi\u00e1\u0161om, je nap\u00edsan\u00e9 v Knihe letopisov izraelsk\u00fdch kr\u00e1\u013eov.",
    "13": "Potom sa Joas ulo\u017eil k svojim otcom a na jeho tr\u00f3n si sadol Jeroboam. Joasa v\u0161ak pochovali v Sam\u00e1rii s izraelsk\u00fdmi kr\u00e1\u013emi. -",
    "14": "Ke\u010f Elizeus le\u017eal chor\u00fd na chorobu, na ktor\u00fa aj zomrel, zi\u0161iel k nemu izraelsk\u00fd kr\u00e1\u013e Joas, plakal nad n\u00edm a vravel: \"Ot\u010de m\u00f4j, ot\u010de m\u00f4j! Voz Izraela a jeho pohoni\u010d!\"",
    "15": "Elizeus mu povedal: \"Dones luk a \u0161\u00edpy!\" A ke\u010f mu priniesol luk a \u0161\u00edpy,",
    "16": "povedal kr\u00e1\u013eovi Izraela: \"Polo\u017e ruku na luk!\" Ke\u010f polo\u017eil ruku, Elizeus polo\u017eil svoje ruky na kr\u00e1\u013eove ruky",
    "17": "a povedal: \"Otvor okno na v\u00fdchod!\" On otvoril a Elizeus mu povedal: \"Vystre\u013e!\" Vystrelil a ten vravel: \"\u0160\u00edp v\u00ed\u0165azstva od P\u00e1na, \u0161\u00edp v\u00ed\u0165azstva proti Aramejsku. V Afeku \u00faplne poraz\u00ed\u0161 Aramejsko.\"",
    "18": "Potom povedal: \"Vezmi \u0161\u00edpy!\" A vzal. A povedal kr\u00e1\u013eovi Izraela: \"Udieraj o zem!\" On udrel tri razy a potom prestal.",
    "19": "Bo\u017e\u00ed mu\u017e sa na\u0148 nahneval a povedal: \"Keby si bol udrel p\u00e4\u0165 alebo \u0161es\u0165 r\u00e1z, bol by si Aramej\u010danov porazil a\u017e do vyhubenia, takto v\u0161ak poraz\u00ed\u0161 Aramej\u010danov tri razy.\"",
    "20": "Potom Elizeus zomrel a pochovali ho. V tom roku v\u0161ak prich\u00e1dzali do krajiny moabsk\u00ed lupi\u010di.",
    "21": "Ke\u010f raz pochov\u00e1vali ak\u00e9hosi mu\u017ea, zazreli lupi\u010dsk\u00fa bandu a hodili toho mu\u017ea do Elizeovho hrobu. Len \u010do sa ten mu\u017e dotkol Elizeov\u00fdch kost\u00ed, o\u017eil a stal si na nohy. -",
    "22": "Aramejsk\u00fd kr\u00e1\u013e Hazael utl\u00e1\u010dal Izraelitov po v\u0161etky dni Joachaza.",
    "23": "Ale P\u00e1n sa zmiloval nad nimi, bolo mu ich \u013e\u00fato, a obr\u00e1til sa k nim pre svoju zmluvu s Abrah\u00e1mom, Iz\u00e1kom a Jakubom. Nechcel ich zni\u010di\u0165 a a\u017e dosia\u013e ich neodvrhol spred svojej tv\u00e1re.",
    "24": "Aramejsk\u00fd kr\u00e1\u013e Hazael zomrel a namiesto neho sa stal kr\u00e1\u013eom jeho syn Benadad.",
    "25": "Vtedy Joachazov syn Joas op\u00e4\u0165 zaujal z ruky Hazaelovho syna Benadada mest\u00e1, ktor\u00e9 od\u0148al vo vojne jeho otcovi Joachazovi. Joas ho tri razy porazil a zase z\u00edskal mest\u00e1 Izraela."
}