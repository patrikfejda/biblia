{
    "1": "Po Jozueho smrti sa Izraelovi synovia op\u00fdtali P\u00e1na: \"Kto z n\u00e1s m\u00e1 vytiahnu\u0165 prv\u00fd do boja proti Kana\u00e1n\u010danom?\"",
    "2": "A P\u00e1n odpovedal: \"Nech vytiahne J\u00fada! H\u013ea, krajinu mu d\u00e1vam do ruky!\"",
    "3": "A J\u00fada po\u017eiadal svojho brata Simeona: \"Vyber sa so mnou do m\u00f4jho podielu a budeme bojova\u0165 proti Kana\u00e1n\u010danom. Potom p\u00f4jdem zasa ja s tebou do tvojho podielu.\" Simeon i\u0161iel teda s n\u00edm.",
    "4": "Tak J\u00fadovci vytiahli a P\u00e1n dal Kana\u00e1n\u010danov a Ferezejcov do ich ruky. Porazili ich v Bezeku, na desa\u0165tis\u00edc mu\u017eov.",
    "5": "V Bezeku na\u0161li Adonibezeka a bojovali proti nemu, ke\u010f porazili Kana\u00e1n\u010danov a Ferezejcov.",
    "6": "Ke\u010f sa dal Adonibezek na \u00fatek, prenasledovali ho, k\u00fdm ho nezajali, a u\u0165ali mu palce na ruk\u00e1ch i noh\u00e1ch.",
    "7": "Tu povedal Adonibezek: \"Sedemdesiat kr\u00e1\u013eov s od\u0165at\u00fdmi palcami na ruk\u00e1ch a noh\u00e1ch zbieralo (zvy\u0161ky pokrmov) pod moj\u00edm stolom. Ako som robil, tak mi Boh odplatil.\" A priviedli ho do Jeruzalema, kde aj zomrel.",
    "8": "Potom J\u00fadovi synovia bojovali proti Jeruzalemu. Zaujali ho a vyhubili me\u010dom a mesto podp\u00e1lili. -",
    "9": "Nato tiahli J\u00fadovi synovia dolu, aby bojovali proti Kana\u00e1n\u010danom, ktor\u00ed b\u00fdvali na vrchovine, v Negebe a v n\u00ed\u017eine.",
    "10": "Na v\u00fdprave proti Kana\u00e1n\u010danom, \u010do b\u00fdvali v Hebrone - Hebron sa predt\u00fdm menoval Mesto Arbeovo -, J\u00fadovci porazili Sesaja, Ahimana a Tolmaja.",
    "11": "Odtia\u013e tiahli proti obyvate\u013eom Dabira. Dabir sa prv menoval Karjat-sefer.",
    "12": "Tu povedal Kaleb: \"Kto prem\u00f4\u017ee Karjat-sefer a zaujme ho, tomu d\u00e1m za \u017eenu svoju dc\u00e9ru Aksu.\"",
    "13": "A dobyl ho Otoniel, syn Ken\u00e9za, mlad\u0161ieho Kalebovho brata. I dal mu za \u017eenu svoju dc\u00e9ru Aksu.",
    "14": "Ke\u010f mala od\u00eds\u0165, podpich\u00e1vala ho, aby \u017eiadal nejak\u00e9 pole od jej otca. I zosko\u010dila z osla a Kaleb sa jej op\u00fdtal: \"\u010co ti je?\"",
    "15": "Odpovedala mu: \"Daj mi veno! Dal si mi s\u00edce pole v Negebe, ale daj mi aj vodn\u00e9 pramene!\" A Kaleb jej dal horn\u00e9 pramene i doln\u00e9 pramene.",
    "16": "Synovia Kenejcu, Moj\u017ei\u0161ovho svokra, vytiahli z Mesta paliem s J\u00fadov\u00fdmi synmi hore do J\u00fadskej p\u00fa\u0161te, ktor\u00e1 sa tiahne ju\u017ene od Aradu a osadili sa medzi tamoj\u0161\u00edm \u013eudom.",
    "17": "Potom tiahol J\u00fada so svoj\u00edm bratom Simeonom a porazili Kana\u00e1n\u010danov, ktor\u00ed b\u00fdvali v Sef\u00e1te, vykonali na nich kliatbu a mesto dostalo meno Horma (\u010di\u017ee Kliatba).",
    "18": "A J\u00fada dobyl Gazu s jej \u00fazem\u00edm, Askalon s jeho \u00fazem\u00edm a Akaron s jeho \u00fazem\u00edm.",
    "19": "P\u00e1n bol s J\u00fadom, tak\u017ee vrchovinu zaujal. Ale obyvate\u013eov n\u00ed\u017einy nemohli vypudi\u0165, lebo mali \u017eelezn\u00e9 vozy.",
    "20": "Hebron dali Kalebovi, ako rozk\u00e1zal Moj\u017ei\u0161, a on odtia\u013e vypudil troch Enakov\u00fdch synov.",
    "21": "Ale Jebuzejcov, ktor\u00ed ob\u00fdvali Jeruzalem, Benjam\u00ednovi synovia nevypudili. Tak Jebuzejci b\u00fdvaj\u00fa s Benjam\u00ednov\u00fdmi synmi v Jeruzaleme a\u017e dodnes",
    "22": "Aj Jozefov dom tiahol hore do Betela a P\u00e1n bol s nimi.",
    "23": "Ke\u010f z Jozefovho domu podnikali v\u00fdzvedy do Betela - mesto sa predt\u00fdm naz\u00fdvalo Luza -,",
    "24": "hliadky videli ist\u00e9ho mu\u017ea, ktor\u00fd vych\u00e1dzal z mesta, a povedali mu: \"Uk\u00e1\u017e n\u00e1m, kade mo\u017eno vojs\u0165 do mesta! Potom ti d\u00e1me milos\u0165!\"",
    "25": "A ke\u010f im uk\u00e1zal, kade sa d\u00e1 vojs\u0165 do mesta, vybili mesto me\u010dom, ale onoho mu\u017ea a cel\u00fa jeho rodinu prepustili.",
    "26": "Ten mu\u017e sa odobral do krajiny Hetejcov, postavil si tam mesto a nazval ho Luza. Tak sa menuje a\u017e podnes.",
    "27": "Ale ani Manasses si nepodmanil Betsan s jeho dedinami, Tanak s jeho dedinami, obyvate\u013eov Dora s jeho dedinami, obyvate\u013eov Jebla\u00e1ma s jeho dedinami a obyvate\u013eov Mageda s jeho dedinami. Tak sa umo\u017enilo Kana\u00e1n\u010danom zosta\u0165 v tejto krajine.",
    "28": "Ke\u010f potom Izrael zosilnel, don\u00fatil ich na roboty, ale celkom si ich nepodmanil.",
    "29": "Ani Efraim nevypudil Kana\u00e1n\u010danov, ktor\u00ed b\u00fdvali v Gazere. Tak zostali Kana\u00e1n\u010dania medzi nimi v Gazere.",
    "30": "Zabulon nevypudil obyvate\u013eov Ketrona a obyvate\u013eov N\u00e1lola. Tak zostali Kana\u00e1n\u010dania medzi nimi, ale museli na nich robi\u0165.",
    "31": "Aser zasa nevyhnal obyvate\u013eov Aka ani obyvate\u013eov Sidona, ani Ahalaba, Achaziba, Helbu, Afeka a Rohoba.",
    "32": "Tak Aserovci b\u00fdvali medzi Kana\u00e1n\u010danmi, ktor\u00ed zostali v krajine, lebo ich nevypudili.",
    "33": "Neftali nevypudil obyvate\u013eov Bet-\u0160eme\u0161a a obyvate\u013eov Bet-Anata. Tak b\u00fdvali medzi Kana\u00e1n\u010danmi, ktor\u00ed zostali v krajine. Ale obyvatelia Bet-\u0160eme\u0161a a Bet-Anata museli na nich robi\u0165.",
    "34": "Amorej\u010dania vytl\u00e1\u010dali Danov\u00fdch synov na vrchovinu a nedovo\u013eovali im zost\u00fapi\u0165 na rovinu.",
    "35": "A tak zostali Amorej\u010dania b\u00fdva\u0165 v Har-Harese; v Ajalone a Salebime. Ke\u010f v\u0161ak ruka Jozefovho domu zosilnela, museli na nich robi\u0165.",
    "36": "\u00dazemie Amorej\u010danov ide od \u0160korpi\u00f3novej vyso\u010diny, od Sely \u010falej hore."
}