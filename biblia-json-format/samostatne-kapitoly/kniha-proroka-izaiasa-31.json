{
    "1": "Beda t\u00fdm, \u010do zostupuj\u00fa pre pomoc do Egypta, opieraj\u00fa sa o kone, d\u00f4veruj\u00fa vo vozy, \u017ee ich je ve\u013ea, a d\u00fafaj\u00fa v jazdcov, \u017ee s\u00fa ve\u013emi mocn\u00ed, no na Sv\u00e4t\u00e9ho Izraelovho nevzhliadli a P\u00e1na nevyh\u013ead\u00e1vali.",
    "2": "Len\u017ee aj on je m\u00fadry a privedie zlo, neodvol\u00e1 svoje slov\u00e1, povstane proti domu hrie\u0161nikov a proti pomoci zlo\u010dincov.",
    "3": "V\u0161ak Egypt je \u010dlovek, nie Boh, ich kone s\u00fa telo, nie duch. A\u017e P\u00e1n vystrie svoju ruku, potkne sa pomocn\u00edk a padne napom\u00e1han\u00fd a v\u0161etci spolu zahyn\u00fa.",
    "4": "Lebo toto mi hovor\u00ed P\u00e1n: \"Ako ru\u010d\u00ed lev a levica nad svojou: koris\u0165ou - a hoci by zavolali proti nemu plno pastierov, ich hlasu sa nez\u013eakne, od ich hluku sa nespla\u0161\u00ed: - tak zost\u00fapi P\u00e1n z\u00e1stupov bojova\u0165 na vrchu Sion a na jeho kopcoch.",
    "5": "Ako lietaj\u00face vt\u00e1ky tak zatieni P\u00e1n z\u00e1stupov Jeruzalem, zatieni a vyslobod\u00ed, u\u0161etr\u00ed a ochr\u00e1ni.\"",
    "6": "Vr\u00e1\u0165te sa k tomu, od ktor\u00e9ho ste tak hlboko odpadli, synovia Izraela.",
    "7": "Lebo v ten de\u0148 odvrhne ka\u017ed\u00fd svojich strieborn\u00fdch b\u00f4\u017eikov a svojich zlat\u00fdch b\u00f4\u017eikov, ktor\u00fdch v\u00e1m urobili va\u0161e ruky na hriech.",
    "8": "I padne As\u00fdr nie me\u010dom \u010dloveka a nie \u013eudsk\u00fd me\u010d ho zo\u017eerie; bude le\u017ea\u0165 pred me\u010dom a jeho juna\u010d padne v poddanstvo.",
    "9": "Jeho skala zhynie od strachu, pri \u00fateku bud\u00fa sa trias\u0165 jeho knie\u017eat\u00e1, hovor\u00ed P\u00e1n, ktor\u00fd m\u00e1 svoj ohe\u0148 na Sione a svoje ohnisko v Jeruzaleme."
}