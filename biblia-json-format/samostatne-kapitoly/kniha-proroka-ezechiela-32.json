{
    "1": "V dvan\u00e1stom roku, dvan\u00e1sty mesiac, prv\u00fd de\u0148 mesiaca, prehovoril P\u00e1n ku mne takto:",
    "2": "\"Syn \u010dloveka, za\u010dni \u017ealospev o fara\u00f3novi, kr\u00e1\u013eovi Egypta, a povedz mu: Lev\u00ed\u010da n\u00e1rodov, zhynul si. B\u00fdval si ako morsk\u00fd krokod\u00edl, br\u00e1zdil si svoje rieky, nohami si vodu m\u00fatieval, brodil si v ich riekach.",
    "3": "Toto hovor\u00ed P\u00e1n, Jahve: Rozostriem na teba svoju sie\u0165 v z\u00e1stupe po\u010detn\u00fdch n\u00e1rodov a svojou sie\u0165ou \u0165a vytiahnem,",
    "4": "na zem \u0165a vyhod\u00edm, \u0161mar\u00edm \u0165a na pole, nebesk\u00fdm vt\u00e1\u010dat\u00e1m d\u00e1m b\u00fdva\u0165 na tebe a tebou nas\u00fdtim zver cel\u00e9ho sveta.",
    "5": "Telo ti na vrch pohod\u00edm a tvojou m\u0155tvolou zapln\u00edm doliny.",
    "6": "Zem napoj\u00edm tvoj\u00edm v\u00fdtokom - tvojou krvou - a\u017e po vrchy, rie\u010di\u0161tia sa z teba zaplnia.",
    "7": "Ke\u010f zhasne\u0161, zahal\u00edm nebes\u00e1, ich hviezdy zatemn\u00edm, slnko zahal\u00edm oblakmi a mesiac nevyd\u00e1 svetlo.",
    "8": "A v\u0161etky svietidl\u00e1 na nebi zatemn\u00edm pre teba, na tvoju zem v\u0161ak dopust\u00edm tmu - hovor\u00ed P\u00e1n, Jahve.",
    "9": "I popud\u00edm srdce mnoh\u00fdch n\u00e1rodov, ke\u010f zavediem tvojich zajatcov medzi n\u00e1rody, do kraj\u00edn, ktor\u00e9 nepozn\u00e1\u0161.",
    "10": "A podes\u00edm pre teba mnoh\u00e9 n\u00e1rody, ich kr\u00e1li sa stra\u0161ne zhrozia pre teba, ke\u010f budem miha\u0165 svoj\u00edm me\u010dom pred ich tv\u00e1rami; v de\u0148 tvojho p\u00e1du sa bude ka\u017ed\u00fd razom chvie\u0165 o svoj \u017eivot.",
    "11": "Lebo toto hovor\u00ed P\u00e1n, Jahve: Me\u010d babylonsk\u00e9ho kr\u00e1\u013ea pr\u00edde na teba.",
    "12": "Me\u010dmi sil\u00e1kov poraz\u00edm tvoj z\u00e1stup; s\u00fa to v\u0161etko najsilnej\u0161ie n\u00e1rody, nu\u017e znivo\u010dia p\u00fdchu Egypta a vyhynie cel\u00fd jeho z\u00e1stup.",
    "13": "Aj v\u0161etky jeho zvierat\u00e1 vyhub\u00edm z po\u010detn\u00fdch v\u00f4d, tak\u017ee ich \u013eudsk\u00e1 noha viac nepom\u00fati, ani papr\u010dky zvierat ich nerozb\u00faria.",
    "14": "Vtedy d\u00e1m ich vod\u00e1m ust\u00e1\u0165 sa a ich riekam d\u00e1m tiec\u0165 ako oleju, hovor\u00ed P\u00e1n, Jahve.",
    "15": "Ke\u010f urob\u00edm egyptsk\u00fa krajinu pustou a zem bude pr\u00e1zdna, bez svojej n\u00e1plne, ke\u010f poraz\u00edm v\u0161etk\u00fdch, \u010do v nej b\u00fdvaj\u00fa, vtedy bud\u00fa vedie\u0165, \u017ee ja som P\u00e1n.",
    "16": "Toto je \u017ealospev, nech ho spievaj\u00fa; dc\u00e9ry n\u00e1rodov ho maj\u00fa spieva\u0165; nad Egyptom a nad cel\u00fdm jeho z\u00e1stupom ho maj\u00fa spieva\u0165,\" hovor\u00ed P\u00e1n, Jahve. -",
    "17": "V dvan\u00e1stom roku, v prvom mesiaci, p\u00e4tn\u00e1sty de\u0148 mesiaca, prehovoril P\u00e1n ku mne takto:",
    "18": "\"Syn \u010dloveka, kv\u00ed\u013e nad z\u00e1stupom Egypta a strhni ho - jeho a dc\u00e9ry mocn\u00fdch n\u00e1rodov - do podzemia s t\u00fdmi, \u010do zost\u00fapili do jamy.",
    "19": "Od koho si kraj\u0161\u00ed? Zost\u00fap a daj sa ulo\u017ei\u0165 s neobrezan\u00fdmi!",
    "20": "Padn\u00fa medzi t\u00fdch, ktor\u00fdch prebodol me\u010d. Me\u010d je pripraven\u00fd. Pritiahni ho i cel\u00fd jeho z\u00e1stup.",
    "21": "Najmocnej\u0161\u00ed z hrdinov i s jeho pomocn\u00edkmi bud\u00fa k nemu hovori\u0165 zo stredu podsvetia. Zost\u00fapili, le\u017eia neobrezan\u00ed, prebodnut\u00ed me\u010dom.",
    "22": "Tam je As\u00fdr a cel\u00e9 jeho zhroma\u017edenie, jeho hroby s\u00fa v\u00f4kol neho. To v\u0161etko s\u00fa prebodnut\u00ed, padli pod me\u010dom,",
    "23": "a dali im hrob na dne jamy; jeho z\u00e1stup je v\u0161ak okolo jeho hrobu. Prebodnut\u00ed s\u00fa, padli pod me\u010dom v\u0161etci, ktor\u00ed v krajine \u017eiv\u00fdch \u0161\u00edrili strach.",
    "24": "Tam je Elam a cel\u00fd jeho z\u00e1stup je okolo jeho hrobu. Prebodnut\u00ed s\u00fa, padli pod me\u010dom v\u0161etci, \u010do zost\u00fapili do podsvetia neobrezan\u00ed, \u010do v krajine \u017eiv\u00fdch \u0161\u00edrili strach. Nu\u017e nes\u00fa svoju potupu s t\u00fdmi, \u010do zost\u00fapili do jamy.",
    "25": "Uprostred prebodnut\u00fdch mu dali l\u00f4\u017eko s\u00a0cel\u00fdm jeho z\u00e1stupom, jeho hroby s\u00fa v\u00f4kol neho, v\u0161etci s\u00fa neobrezan\u00ed, prebodnut\u00ed me\u010dom, preto\u017ee sa z\u00a0nich \u0161\u00edril strach v\u00a0krajine \u017eiv\u00fdch; nes\u00fa teda svoju potupu s\u00a0t\u00fdmi, \u010do zost\u00fapili do jamy, s\u00fa polo\u017een\u00ed uprostred prebodnut\u00fdch.",
    "26": "Tam je Mosoch a Tubal a cel\u00fd jeho z\u00e1stup, jeho hroby s\u00fa v\u00f4kol neho, v\u0161etci s\u00fa neobrezan\u00ed, prebodnut\u00ed me\u010dom, preto\u017ee \u0161\u00edrili strach v krajine \u017eiv\u00fdch.",
    "27": "A nele\u017eia s hrdinami, ktor\u00ed padli odprad\u00e1vna, ktor\u00ed zost\u00fapili do podsvetia s cel\u00fdm svoj\u00edm vojensk\u00fdm v\u00fdstrojom a ktor\u00ed si me\u010de polo\u017eili pod hlavy. Ale ich zlo\u010din je na ich kostiach, preto\u017ee boli postrachom hrdinov v krajine \u017eiv\u00fdch.",
    "28": "Nu\u017e aj ty bude\u0161 zdrven\u00fd medzi neobrezan\u00fdmi a bude\u0161 le\u017ea\u0165 s t\u00fdmi, ktor\u00fdch prebodol me\u010d.",
    "29": "Tam je Edom, jeho kr\u00e1li a v\u0161etky jeho knie\u017eat\u00e1, ktor\u00fdch s ich hrdinstvom dali dovedna s prebodnut\u00fdmi me\u010dom; le\u017eia s neobrezan\u00fdmi a s t\u00fdmi, \u010do zost\u00fapili do jamy.",
    "30": "Tam s\u00fa v\u0161etci vl\u00e1dcovia severu a v\u0161etci Sidonci, ktor\u00ed zahanben\u00ed zost\u00fapili s prebodnut\u00fdmi i napriek strachu z ich hrdinstva. I le\u017eia neobrezan\u00ed s t\u00fdmi, ktor\u00fdch prebodol me\u010d, a nes\u00fa svoju potupu s t\u00fdmi, \u010do zost\u00fapili do jamy.",
    "31": "T\u00fdchto uvid\u00ed fara\u00f3n a pote\u0161\u00ed sa i cel\u00e9 jeho vojsko; fara\u00f3na a cel\u00fd jeho z\u00e1stup prebodn\u00fa me\u010dom - hovor\u00ed P\u00e1n, Jahve.",
    "32": "Preto\u017ee \u0161\u00edril strach v krajine \u017eiv\u00fdch, polo\u017eia ho - fara\u00f3na a cel\u00fd jeho z\u00e1stup - uprostred neobrezan\u00fdch s t\u00fdmi, ktor\u00fdch prebodol me\u010d.\""
}