{
    "1": "Padol B\u00e9l, sch\u00falil sa N\u00e9bo, ich sochy sa dostali na zvierat\u00e1 a hov\u00e4d\u00e1, ich bremeno vle\u010d\u00fa ako \u0165archu, ustat\u00e9.",
    "2": "Padli, sch\u00falili sa spolu, nevl\u00e1dali zachr\u00e1ni\u0165 n\u00e1klad, ba sami i\u0161li do zajatia.",
    "3": "Po\u010d\u00favajte ma, dom Jakubov a v\u0161etky zvy\u0161ky domu Izraela, \u010do ste chovan\u00ed od lona, \u010do ste nosen\u00ed od \u017eivota.",
    "4": "Ja a\u017e po starobu som ten ist\u00fd, a\u017e po \u0161ediny ja ponesiem. Ja som to urobil a ja budem nies\u0165, ja ponesiem a vyslobod\u00edm.",
    "5": "Komu ma pripodobn\u00edte a prirovn\u00e1te a primeriate, aby sme si boli rovn\u00ed?",
    "6": "Syp\u00fa zlato z me\u0161ca a striebro v\u00e1\u017eia v\u00e1\u017ekou, najm\u00fa zlieva\u010da a sprav\u00ed z toho boha a koria, kla\u0148aj\u00fa sa mu.",
    "7": "Vezm\u00fa ho na plece, vle\u010d\u00fa ho, ak ho polo\u017eia na miesto, stoj\u00ed, nehne sa zo svojho miesta, ak vol\u00e1 kto k nemu, neodpoved\u00e1 a z jeho \u00fazkosti ho nevyslobod\u00ed.",
    "8": "Spome\u0148te si na to a vzmu\u017ete sa, prem\u00fd\u0161\u013eajte v srdci, odbojn\u00edci!",
    "9": "Spome\u0148te na veci prad\u00e1vne, lebo ja som Boh a in\u00e9ho niet; Boh, a niet mi podobn\u00e9ho.",
    "10": "Od za\u010diatku oznamujem bud\u00facnos\u0165 a odprad\u00e1vna, \u010do sa e\u0161te nestalo. Vrav\u00edm: \"Moje rozhodnutie plat\u00ed a v\u0161etko, \u010do chcem, urob\u00edm.\"",
    "11": "Od v\u00fdchodu orla zavol\u00e1m, z \u010falekej krajiny mu\u017ea svojich pl\u00e1nov. \u010co som hovoril, to uskuto\u010dn\u00edm, \u010do som ustanovil. to urob\u00edm.",
    "12": "Po\u010d\u00favajte ma vy, tvrd\u00ed srdcom, \u010do ste vzdialen\u00ed od pravdy!",
    "13": "Privediem svoju pravdu, nie je \u010faleko, a moja sp\u00e1sa me\u0161ka\u0165 nebude. A d\u00e1m na Sione spasenie, Izraelu svoju velebu."
}