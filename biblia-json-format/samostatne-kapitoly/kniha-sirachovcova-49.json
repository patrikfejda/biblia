{
    "1": "Pamiatka na Jozi\u00e1\u0161a vonia ako namie\u0161an\u00e9 vo\u0148avky, ktor\u00e9 umne pripravil vo\u0148avk\u00e1r.",
    "2": "Jeho pamiatka je sladk\u00e1 ako med v \u00fastach a (p\u00f4sob\u00ed) ako hudba pri po\u017e\u00edvan\u00ed v\u00edna.",
    "3": "Boh s\u00e1m ho upravoval, aby sa n\u00e1rod kajal, a odstr\u00e1nil v\u0161etku pohansk\u00fa ohavnos\u0165.",
    "4": "Srdce si priamo obracal k P\u00e1novi, v hrie\u0161nom prostred\u00ed dr\u017eal sa zbo\u017enosti.",
    "5": "(Kr\u00e1li) - okrem D\u00e1vida, Ezechi\u00e1\u0161a a Jozi\u00e1\u0161a - v\u0161etci sa dopustili hriechu.",
    "6": "Lebo j\u00fadski kr\u00e1li opustili z\u00e1kon Najvy\u0161\u0161ieho a opovrhli b\u00e1z\u0148ou pred Bohom.",
    "7": "Vlad\u00e1rstvo svoje prenechali in\u00fdm a svoju sl\u00e1vu (prepustili) cudziemu n\u00e1rodu.",
    "8": "T\u00ed vyp\u00e1lili vyvolen\u00e9 mesto s chr\u00e1mom a cesty k nemu zanechali pust\u00e9 - (ako vopred ozn\u00e1mil P\u00e1n) skrze Jeremi\u00e1\u0161a,",
    "9": "ktor\u00e9ho utr\u00e1pili, hoci od \u017eivota jeho matky si ho (Boh) ur\u010dil za proroka, aby rozvracal, vytrh\u00e1val a ni\u010dil, a zasa budoval, obnovoval a sadil.",
    "10": "Ezechiel mal velebn\u00e9 videnie, ktor\u00e9 mu uk\u00e1zal (Sediaci) na voze cherubov.",
    "11": "Spomenul nepriate\u013eov (podobenstvom) o pr\u00edvale a pouk\u00e1zal na po\u017eehnanie t\u00fdch, \u010do chodia po priamych cest\u00e1ch.",
    "12": "Nech kosti dvan\u00e1stich prorokov vyh\u00e1\u0148aj\u00fa nov\u00e9 v\u00fdhonky na svojom mieste: lebo posil\u0148ovali Jakuba a silnou vierou pou\u010dovali o vysloboden\u00ed.",
    "13": "Ako zveleb\u00edme Zorob\u00e1bela? - Lebo aj on je akoby pe\u010datn\u00fd (prste\u0148) na pravej ruke.",
    "14": "A spolu s n\u00edm (sa slu\u0161\u00ed chv\u00e1li\u0165) aj Jozueho, Jozedekovho syna. Oni vo svojom \u010dase budovali chr\u00e1m, do v\u00fd\u0161ky vytiahli posv\u00e4tn\u00fd chr\u00e1m P\u00e1nov, pripraven\u00fd na jeho ve\u010dn\u00fa sl\u00e1vu.",
    "15": "Pamiatka na Nehemi\u00e1\u0161a pretrv\u00e1 dlh\u00e9 \u010dasy, lebo on n\u00e1m vzbudil rozboren\u00e9 hradby, opravil br\u00e1ny a ich z\u00e1vory a vybudoval n\u00e1m bydlisk\u00e1.",
    "16": "Medzi zroden\u00fdmi na svete nikto sa nevyrovn\u00e1 Henochovi, lebo aj jeho vzali (hore) zo zeme.",
    "17": "Ani Jozefovi podobn\u00fd sa nenarodil nik, knie\u017ea svojich bratov, opora svojho rodu, vlad\u00e1r nad svojimi bratmi, ktor\u00fd upevnil \u013eud.",
    "18": "(Bedlivo) ulo\u017eili jeho kosti, ktor\u00e9 aj po smrti prorokovali.",
    "19": "Set a Sem dosiahli tie\u017e chv\u00e1lu u \u013eud\u00ed: ale Adam predch\u00e1dza v\u0161etko \u013eudstvo svoj\u00edm p\u00f4vodom."
}