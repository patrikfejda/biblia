{
    "1": "Slovo, ktor\u00e9 Jeremi\u00e1\u0161 dostal pre v\u0161etk\u00fdch J\u00fadovcov, ktor\u00ed b\u00fdvaj\u00fa v egyptskej krajine, ktor\u00ed b\u00fdvaj\u00fa v Magdole, Tafnese, N\u00f3fe a v krajine Patros.",
    "2": "\"Vy ste videli v\u0161etko ne\u0161\u0165astie, ktor\u00e9 som dopustil na Jeruzalem a na v\u0161etky j\u00fadske mest\u00e1. Pozrite, dnes s\u00fa opusten\u00e9, niet v nich obyvate\u013eov",
    "3": "pre zlo\u010din, ktor\u00fd p\u00e1chali, aby ma popudzovali, ke\u010f chodili okiadza\u0165 a uctieva\u0165 cudz\u00edch bohov, ktor\u00fdch nepoznali ani oni, ani vy, ani va\u0161i otcovia.",
    "4": "I posielal som k v\u00e1m rozli\u010dn\u00fdch svojich sluhov, prorokov; jednostaj som ich posielal s odkazom: Nerobte t\u00fa ohavn\u00fa vec, ktor\u00fa nen\u00e1vid\u00edm!",
    "5": "Ale nepo\u010d\u00favali a nepriklonili si ucho, aby sa odvr\u00e1tili od svojho zlo\u010dinu a aby neokiadzali cudz\u00edch bohov.",
    "6": "Preto vzkypela moja zlos\u0165 a m\u00f4j hnev sa rozp\u00e1lil na j\u00fadske mest\u00e1 a na jeruzalemsk\u00e9 ulice, tak\u017ee zostali zr\u00facaniskom a p\u00fa\u0161\u0165ou, ako s\u00fa dnes.",
    "7": "Teraz v\u0161ak toto hovor\u00ed P\u00e1n, Boh z\u00e1stupov, Boh Izraela: Pre\u010do p\u00e1chate proti sebe sam\u00fdm tak\u00fd ve\u013ek\u00fd zlo\u010din? Chcete si z J\u00fadu vykyno\u017ei\u0165 mu\u017eov i \u017eeny, deti i doj\u010dence, aby z v\u00e1s neostal ani zvy\u0161ok,",
    "8": "ke\u010f ma popudzujete dielami svojich r\u00fak a okiadzate cudz\u00edch bohov v egyptskej krajine, do ktorej ste \u0161li b\u00fdva\u0165? Chcete sa vyhubi\u0165, chcete by\u0165 kliatbou a posmechom medzi v\u0161etk\u00fdmi n\u00e1rodmi zeme?",
    "9": "Nu\u017e \u010di ste zabudli na zlo\u010diny svojich otcov, na zlo\u010diny j\u00fadskych kr\u00e1\u013eov, na zlo\u010diny knie\u017eat, na svoje vlastn\u00e9 zlo\u010diny a na zlo\u010diny svojich \u017eien, ktor\u00e9 pop\u00e1chali v j\u00fadskej krajine a na uliciach Jeruzalema?",
    "10": "Do tohto d\u0148a sa nepokoruj\u00fa, ani sa neboja, ani nekr\u00e1\u010daj\u00fa pod\u013ea m\u00f4jho z\u00e1kona a mojich slov, ktor\u00e9 som dal im a ich otcom.",
    "11": "Preto takto hovor\u00ed P\u00e1n z\u00e1stupov, Boh Izraela: Obr\u00e1tim svoju tv\u00e1r proti v\u00e1m na ne\u0161\u0165astie; chcem vyhubi\u0165 cel\u00e9ho J\u00fadu.",
    "12": "Vezmem zvy\u0161ky J\u00fadu, ktor\u00e9 sa vybrali na cestu do Egypta b\u00fdva\u0165 tam, a vyhyn\u00fa v\u0161etci v egyptskej krajine, padn\u00fa pod me\u010dom a od hladu, vymr\u00fa od najmen\u0161\u00edch po najv\u00e4\u010d\u0161\u00edch; pod me\u010dom a od hladu pomr\u00fa a bud\u00fa na zlore\u010denie, na hr\u00f4zu, na kliatbu a na potupu.",
    "13": "I nav\u0161t\u00edvim obyvate\u013eov Egypta, ako som nav\u0161t\u00edvil obyvate\u013eov Jeruzalema me\u010dom, hladom a morom.",
    "14": "A zo zvy\u0161kov J\u00fadu, ktor\u00e9 i\u0161li b\u00fdva\u0165 do egyptskej krajiny, nebude osloboden\u00fdch ani zachr\u00e1nen\u00fdch, \u010do by sa vr\u00e1tili do j\u00fadskej krajiny, hoci ich t\u00fa\u017eba tiahne vr\u00e1ti\u0165 sa a b\u00fdva\u0165 tam. No nevr\u00e1tia sa, iba t\u00ed, \u010do ute\u010d\u00fa.\"",
    "15": "Nato v\u0161etci mu\u017eovia, ktor\u00ed vedeli, \u017ee ich \u017eeny okiadzaj\u00fa cudz\u00edch bohov, i \u017eeny, ktor\u00e9 st\u00e1li vo ve\u013ekom z\u00e1stupe, a v\u0161etok \u013eud, ktor\u00fd b\u00fdval v egyptskej krajine a v Patrose, odpovedal Jeremi\u00e1\u0161ovi takto:",
    "16": "\"Vo veci, ktor\u00fa si n\u00e1m hovoril v mene P\u00e1na, \u0165a neposl\u00fachneme.",
    "17": "Naopak, budeme robi\u0165 v\u0161etko, \u010do na\u0161e \u00fasta pos\u013eubovali: budeme p\u00e1li\u0165 kadidlo kr\u00e1\u013eovnej neba, budeme jej lia\u0165 n\u00e1pojov\u00e9 obety, ako sme to robili my i\u00a0na\u0161i otcovia, na\u0161i kr\u00e1li i\u00a0na\u0161e knie\u017eat\u00e1 v\u00a0mest\u00e1ch J\u00fadska a\u00a0po uliciach Jeruzalema. Vtedy sme mali chleba dos\u00fdta, boli sme bla\u017een\u00ed a\u00a0nepoznali sme ne\u0161\u0165astie.",
    "18": "Odkedy sme v\u0161ak prestali p\u00e1li\u0165 kadidlo kr\u00e1\u013eovnej neba a vylieva\u0165 jej n\u00e1pojov\u00e9 obety, v\u0161etko n\u00e1m ch\u00fdba a nivo\u010d\u00ed n\u00e1s me\u010d i hlad.",
    "19": "A ke\u010f p\u00e1lime kadidlo kr\u00e1\u013eovnej neba a vylievame jej na obetu n\u00e1poje, rob\u00edme vari bez svojich mu\u017eov kol\u00e1\u010diky s jej obrazom a lejeme jej n\u00e1pojov\u00e9 obety?\"",
    "20": "Vtedy Jeremi\u00e1\u0161 hovoril cel\u00e9mu n\u00e1rodu, mu\u017eom, \u017een\u00e1m a v\u0161etk\u00fdm, \u010do mu odpovedali:",
    "21": "\"Nu\u017e \u010di to nebolo kadidlo, ktor\u00e9 ste aj vy, aj va\u0161i otcovia, va\u0161i kr\u00e1li, va\u0161e knie\u017eat\u00e1 i \u013eud krajiny p\u00e1lili v mest\u00e1ch J\u00fadska a po uliciach Jeruzalema, na \u010do sa P\u00e1n rozpam\u00e4tal a vyst\u00fapilo mu to k srdcu?",
    "22": "A P\u00e1n u\u017e nevl\u00e1dal zn\u00e1\u0161a\u0165 va\u0161e zlo\u010dinn\u00e9 skutky a va\u0161e ohavnosti, ktor\u00e9 ste p\u00e1chali, preto v\u00e1m ostala krajina p\u00fa\u0161\u0165ou, hr\u00f4zou a kliatbou bez obyvate\u013eov, ako je dnes.",
    "23": "Preto\u017ee ste p\u00e1lili kadidlo, \u017ee ste hre\u0161ili proti P\u00e1novi, nepo\u010d\u00favali ste P\u00e1nov hlas a nekr\u00e1\u010dali ste pod\u013ea jeho z\u00e1kona, jeho pr\u00edkazov a jeho nariaden\u00ed: \u00e1no, preto v\u00e1s postihlo v\u0161etko toto ne\u0161\u0165astie, v ktorom ste dnes.\"",
    "24": "I vravel Jeremi\u00e1\u0161 k cel\u00e9mu n\u00e1rodu a ku v\u0161etk\u00fdm \u017een\u00e1m: \"\u010cujte slovo P\u00e1novo, v\u0161etci J\u00fadovci, ktor\u00ed ste v egyptskej krajine:",
    "25": "Toto hovor\u00ed P\u00e1n z\u00e1stupov, Boh Izraela: Vy a\u00a0va\u0161e \u017eeny ste svojimi \u00fastami vyhl\u00e1sili, \u010do svojimi rukami kon\u00e1te: \"Veru spln\u00edme svoje s\u013euby, ktor\u00e9 sme zlo\u017eili, \u017ee budeme p\u00e1li\u0165 kadidlo kr\u00e1\u013eovnej neba a\u00a0vylieva\u0165 jej n\u00e1pojov\u00e9 obety.\" Pl\u0148te len svoje s\u013euby a\u00a0zachov\u00e1vajte svoje s\u013euby!",
    "26": "\u010cujte teda slovo P\u00e1novo, v\u0161etci J\u00fadovci, ktor\u00ed b\u00fdvate v egyptskej krajine: H\u013ea, na svoje ve\u013ek\u00e9 meno prisah\u00e1m - hovor\u00ed P\u00e1n: V celej egyptskej krajine nebude nijak\u00fd j\u00fadsky \u010dlovek vz\u00fdva\u0165 moje meno slovami: \"Tak, ako \u017eije P\u00e1n, Jahve!\"",
    "27": "H\u013ea, budem bedli\u0165 nad nimi na ne\u0161\u0165astie, nie na \u0161\u0165astie; a v\u0161etci j\u00fadski mu\u017eovia, ktor\u00ed s\u00fa v egyptskej krajine, bud\u00fa hyn\u00fa\u0165 me\u010dom a hladom, k\u00fdm nevyhyn\u00fa.",
    "28": "A t\u00ed, \u010do unikn\u00fa me\u010du - nieko\u013ek\u00ed mu\u017eovia -, vr\u00e1tia sa z egyptskej krajiny do krajiny j\u00fadskej. A v\u0161etky zvy\u0161ky J\u00fadu, \u010do i\u0161li b\u00fdva\u0165 do egyptskej krajiny, sa dozvedia, \u010die slovo sa splnilo, \u010di moje, \u010di ich.",
    "29": "A toto v\u00e1m bude znamen\u00edm - hovor\u00ed P\u00e1n -, \u017ee v\u00e1s nav\u0161t\u00edvim na tomto mieste, aby ste vedeli, \u017ee sa ur\u010dite na v\u00e1s splnia moje slov\u00e1 na va\u0161e ne\u0161\u0165astie.",
    "30": "Toto hovor\u00ed P\u00e1n: H\u013ea, ja vyd\u00e1m egyptsk\u00e9ho kr\u00e1\u013ea, fara\u00f3na Hofru, do ruky jeho nepriate\u013eov a do ruky t\u00fdch, \u010do mu striehnu na \u017eivot, ako som vydal j\u00fadskeho kr\u00e1\u013ea Sedeki\u00e1\u0161a do ruky babylonsk\u00e9ho kr\u00e1\u013ea Nabuchodonozora, nepriate\u013ea, ktor\u00fd mu striehol na \u017eivot.\""
}