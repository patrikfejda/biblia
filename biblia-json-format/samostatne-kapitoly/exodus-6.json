{
    "1": "P\u00e1n odpovedal Moj\u017ei\u0161ovi: \"Teraz uvid\u00ed\u0161, \u010do urob\u00edm fara\u00f3novi. Ve\u010f pod silnou rukou v\u00e1s on prepust\u00ed a pod mocnou rukou v\u00e1s aj vy\u017eenie zo svojej krajiny.\"",
    "2": "Potom Boh hovoril Moj\u017ei\u0161ovi: \"Ja som P\u00e1n.",
    "3": "Ja som sa zjavoval Abrah\u00e1movi, Iz\u00e1kovi a Jakubovi ako V\u0161emoh\u00faci Boh, ale pod svoj\u00edm menom P\u00e1n som sa im nedal pozna\u0165.",
    "4": "Uzavrel som s nimi aj svoju zmluvu, \u017ee im d\u00e1m kana\u00e1nsku krajinu, kde b\u00fdvali ako cudzinci.",
    "5": "Ja som po\u010dul aj n\u00e1rek Izraelitov, ktor\u00fdch ujarmili Egyp\u0165ania, rozpam\u00e4tal som sa na svoju zmluvu.",
    "6": "Preto povedz Izraelitom: \"Ja som P\u00e1n a ja v\u00e1s vyvediem spod jarma egyptskej roboty, vyslobod\u00edm v\u00e1s z otroctva a vyk\u00fapim v\u00e1s zdvihnut\u00fdm ramenom a ve\u013ek\u00fdmi trestmi.",
    "7": "Vezmem si v\u00e1s za svoj \u013eud a budem va\u0161\u00edm Bohom a vy pozn\u00e1te, \u017ee ja, P\u00e1n, som v\u00e1\u0161 Boh, ktor\u00fd v\u00e1s vyviedol spod jarma egyptsk\u00fdch rob\u00f4t.\"",
    "8": "Potom v\u00e1s vovediem do krajiny, ktor\u00fa som sl\u00e1vnostne pris\u013e\u00fabil da\u0165 Abrah\u00e1movi, Iz\u00e1kovi a Jakubovi. Ja, P\u00e1n, v\u00e1m ju d\u00e1m do vlastn\u00edctva!\"",
    "9": "Moj\u017ei\u0161 to ozn\u00e1mil Izraelitom, ale oni nechceli Moj\u017ei\u0161a ani po\u010d\u00fava\u0165 pre malomyse\u013enos\u0165 a pre \u0165archu rob\u00f4t.",
    "10": "Tu P\u00e1n hovoril Moj\u017ei\u0161ovi:",
    "11": "\"Cho\u010f, povedz egyptsk\u00e9mu kr\u00e1\u013eovi, fara\u00f3novi, nech prepust\u00ed Izraelitov zo svojej krajiny!\"",
    "12": "Moj\u017ei\u0161 v\u0161ak odpovedal P\u00e1novi: \"H\u013ea, Izraeliti ma nepo\u010d\u00favaj\u00fa, ako\u017ee ma posl\u00fachne fara\u00f3n, ke\u010f m\u00e1m okrem toho nemotorn\u00e9 \u00fasta?\"",
    "13": "A p\u00e1n znova hovoril s Moj\u017ei\u0161om a \u00c1ronom a poslal ich k Izraelitom a k egyptsk\u00e9mu kr\u00e1\u013eovi, fara\u00f3novi, aby vyviedli Izraelitov z egyptskej krajiny.",
    "14": "T\u00edto s\u00fa popredn\u00ed vo svojich rodoch: synovia Rubena, Izraelovho prvoroden\u00e9ho: Henoch, Falu, Hesron a Charmi.",
    "15": "To s\u00fa popredn\u00e9 rodiny Rubenove. Simeonovi synovia: Jamuel, Jamin, Ahod, Jachin, Soar a syn kana\u00e1nskej \u017eeny \u0160aul. To s\u00fa popredn\u00e9 rodiny Simeonove.",
    "16": "Toto s\u00fa men\u00e1 synov L\u00e9viho pod\u013ea ich p\u00f4vodu: Gerson, Ka\u00e1t a Merari. A L\u00e9vi \u017eil stotridsa\u0165sedem rokov.",
    "17": "Gersonovi synovia: Lobni a Semei pod\u013ea svojich \u010de\u013ead\u00ed.",
    "18": "Ka\u00e1tovi synovia: Amram, Isa\u00e1r, Hebron a Oziel. Ka\u00e1t \u017eil stotridsa\u0165tri rokov.",
    "19": "Synovia Merariho: Moholi a Musi. To s\u00fa popredn\u00e9 rodiny pod\u013ea ich p\u00f4vodu.",
    "20": "Amram si vzal za \u017eenu svoju tetu Jochabed a ona mu porodila \u00c1rona a Moj\u017ei\u0161a. Amram \u017eil stotridsa\u0165sedem rokov.",
    "21": "Isa\u00e1rovi synovia: Kore, Nefer a Zechri.",
    "22": "Ozielovi synovia: Misael, Elisafan a Setri.",
    "23": "\u00c1ron si vzal za \u017eenu Aminadabovu dc\u00e9ru, Nahasonovu sestru Al\u017ebetu, a ona mu porodila Nadaba, Abiuho, Eleazara a Itamara.",
    "24": "Synovia Koreho: Aser, Elkana a Abiasaf. To s\u00fa popredn\u00e9 rodiny Koreovcov.",
    "25": "\u00c1ronov syn Eleazar si vzal za \u017eenu z Futielov\u00fdch dc\u00e9r a ona mu porodila Fin\u00e9sa. To s\u00fa popredn\u00ed z rod\u00edn L\u00e9viho pod\u013ea svojich \u010de\u013ead\u00ed.",
    "26": "To je ten \u00c1ron a ten Moj\u017ei\u0161, ktor\u00fdm P\u00e1n povedal: \"Vyve\u010fte Izraelitov z egyptskej krajiny pod\u013ea ich skup\u00edn!\"",
    "27": "To oni sa rozpr\u00e1vali s egyptsk\u00fdm kr\u00e1\u013eom, fara\u00f3nom, ke\u010f chceli vyvies\u0165 Izraelitov z Egypta. To bol Moj\u017ei\u0161 a \u00c1ron.",
    "28": "V tom \u010dase, ke\u010f P\u00e1n v egyptskej krajine hovoril Moj\u017ei\u0161ovi,",
    "29": "P\u00e1n povedal Moj\u017ei\u0161ovi: \"Ja som P\u00e1n! Povedz fara\u00f3novi, egyptsk\u00e9mu kr\u00e1\u013eovi, \u010do som ti hovoril!\"",
    "30": "Ale Moj\u017ei\u0161 odpovedal P\u00e1novi: \"Ve\u010f ja m\u00e1m nemotorn\u00e9 \u00fasta, ako\u017ee ma fara\u00f3n vypo\u010duje?\""
}