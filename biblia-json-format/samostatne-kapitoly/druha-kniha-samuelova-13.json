{
    "1": "Potam sa stalo toto: D\u00e1vidov syn Absol\u00f3n mal kr\u00e1snu sestru menom Tamar a zamiloval sa do nej D\u00e1vidov syn Amnon.",
    "2": "Amnon sa tr\u00e1pil, a\u017e ochorel pre svoju sestru Tamar. Bola pannou, preto sa Amnonovi zdalo nemo\u017en\u00fdm nie\u010do jej urobi\u0165.",
    "3": "Amnon mal priate\u013ea Jonadaba, syna D\u00e1vidovho brata Semu. A Jonadab bol ve\u013emi chytr\u00fd \u010dlovek.",
    "4": "I sp\u00fdtal sa ho: \"Pre\u010do si ty, kr\u00e1\u013eov syn, de\u0148 \u010do de\u0148 biednej\u0161\u00ed? Nepovie\u0161 mi to?\" Amnon mu odpovedal: \"Milujem Tamar, sestru svojho brata Absol\u00f3na.\"",
    "5": "Jonadab mu vravel: \"\u013dahni si do postele, akoby si bol chor\u00fd, a ke\u010f \u0165a pr\u00edde pozrie\u0165 tvoj otec, povedz mu: Nech pr\u00edde, pros\u00edm moja sestra Tamar a nech mi d\u00e1 nie\u010do jes\u0165! Nech priprav\u00ed pokrm pred mojimi o\u010dami, aby som to videl a aby som prijal pokrm z jej ruky!\"",
    "6": "Amnon si teda \u013eahol a predstieral chorobu. Ke\u010f ho kr\u00e1\u013e pri\u0161iel pozrie\u0165, povedal Amnon kr\u00e1\u013eovi: \"Nech pr\u00edde, pros\u00edm, moja sestra Tamar a nech mi pred mojimi o\u010dami priprav\u00ed dva kol\u00e1\u010de, z jej ruky chcem jes\u0165.\"",
    "7": "A D\u00e1vid poslal do domu po Tamar s odkazom: \"Cho\u010f do domu svojho brata Amnona a priprav mu pokrm!\"",
    "8": "Tamar i\u0161la do domu svojho brata Amnona, ktor\u00fd le\u017eal. Vzala cesto, zamiesila, pred jeho o\u010dami narobila kol\u00e1\u010dov a kol\u00e1\u010de upiekla.",
    "9": "Potom vzala pek\u00e1\u010d a vysypala pred neho. Ale on sa zdr\u00e1hal jes\u0165. Amnon vravel: \"Po\u0161lite odo m\u0148a v\u0161etk\u00fdch pre\u010d!\" Ke\u010f v\u0161etci od neho odi\u0161li,",
    "10": "povedal Amnon Tamar: \"Dones mi jedlo do izbi\u010dky, chcem jes\u0165 z tvojej ruky! Tamar vzala kol\u00e1\u010de, ktor\u00e9 pripravila, a zaniesla ich svojmu bratovi Amnonovi do izbi\u010dky.",
    "11": "Ke\u010f mu v\u0161ak pod\u00e1vala jes\u0165, chytil ju a vravel jej: \"Po\u010f, sestra moja, \u013eahni si ku mne!\"",
    "12": "Ale ona mu povedala: \"Nie, brat m\u00f4j, nezneucti ma! Ve\u010f sa v Izraeli tak\u00e9to nesmie robi\u0165! Nedopus\u0165 sa tej nehanebnosti!",
    "13": "Kde\u017ee ja potom p\u00f4jdem so svojou hanbou? A ty bude\u0161 v Izraeli ako nejak\u00fd nehanebn\u00edk. Ale hovor s kr\u00e1\u013eom, on ma neodoprie tebe.\"",
    "14": "Len\u017ee nechcel ani po\u010d\u00fava\u0165 na jej hlas a ke\u010f\u017ee bol mocnej\u0161\u00ed ne\u017e ona, zn\u00e1silnil ju a le\u017eal s \u0148ou.",
    "15": "Potom k nej Amnon poc\u00edtil ve\u013ek\u00fd odpor. Odpor, ktor\u00fd k nej poci\u0165oval, bol v\u00e4\u010d\u0161\u00ed ako l\u00e1ska, ktorou ju miloval. Preto jej Amnon rozk\u00e1zal: \"Zober sa a cho\u010f!\"",
    "16": "Odpovedala mu: \"T\u00e1to krivda, \u017ee ma posiela\u0161 pre\u010d, je, v\u00e4\u010d\u0161ia ako t\u00e1 druh\u00e1, ktor\u00fa si mi urobil.\" Ale nechcel ju po\u010d\u00fava\u0165.",
    "17": "I zavolal na ml\u00e1denca, ktor\u00fd ho obsluhoval, a povedal mu: \"Vy\u017ee\u0148 t\u00fato odo m\u0148a von na ulicu a zapri za \u0148ou dvere!\"",
    "18": "Mala na sebe dlh\u00fa tuniku, lebo kr\u00e1\u013eovsk\u00e9 dc\u00e9ry sa odd\u00e1vna, k\u00fdm boli panny, takto obliekali. Jeho sluha ju vyhnal na ulicu a zaprel za \u0148ou dvere.",
    "19": "Tamar si dala na hlavu popol, dlh\u00fa tuniku, ktor\u00fa mala na sebe, roztrhla, ruky si polo\u017eila na hlavu, i\u0161la a nepretr\u017eite volala.",
    "20": "Vtom ju oslovil jej brat Absol\u00f3n: \"Bol azda s tebou tvoj brat Amnon? Tak bu\u010f teraz ticho, sestra. Je to tvoj brat, neber si t\u00fato vec k srdcu!\" Tamar potom ostala opusten\u00e1 v dome svojho brata Absol\u00f3na.",
    "21": "Ke\u010f sa kr\u00e1\u013e D\u00e1vid o tom v\u0161etkom dopo\u010dul, ve\u013emi sa rozhneval. (Ale nechcel zarm\u00fati\u0165 du\u0161u svojho syna Amnona, mal ho r\u00e1d lebo bol jeho prvoroden\u00fd.)",
    "22": "Absol\u00f3n sa v\u0161ak nezhov\u00e1ral s Amnonom ani po zlom, ani po dobrom, lebo Absol\u00f3n nen\u00e1videl Amnona za to, \u017ee potupil jeho sestru Tamar. -",
    "23": "Po dvoch rokoch sa stalo, \u017ee boli striha\u010dky u Absol\u00f3na v B\u00e1lhasore, ktor\u00fd je pri Efraime. Absol\u00f3n pozval v\u0161etk\u00fdch kr\u00e1\u013eov\u00fdch synov.",
    "24": "Absol\u00f3n i\u0161iel ku kr\u00e1\u013eovi a povedal: \"H\u013ea, u tvojho sluhu s\u00fa striha\u010dky; nech pr\u00edde, pros\u00edm, so svoj\u00edm sluhom kr\u00e1\u013e a jeho sluhovia.\"",
    "25": "Kr\u00e1\u013e odpovedal Absol\u00f3novi: \"Nie, synu, nep\u00f4jdeme v\u0161etci, aby sme ti neboli na \u0165archu.\" On naliehal na\u0148, ale nechcel \u00eds\u0165 a po\u017eehnal ho.",
    "26": "Absol\u00f3n odpovedal: \"Ke\u010f nie, nech ide s nami m\u00f4j brat Amnon!\" Kr\u00e1\u013e sa ho op\u00fdtal: \"Pre\u010do m\u00e1 \u00eds\u0165 s tebou?\"",
    "27": "Ale Absol\u00f3n na\u0148 naliehal, tak\u017ee s n\u00edm pustil Amnona a v\u0161etk\u00fdch kr\u00e1\u013eov\u00fdch synov. (Absol\u00f3n pripravil kr\u00e1\u013eovsk\u00fa hostinu.)",
    "28": "A Absol\u00f3n rozk\u00e1zal svojim sluhom: \"D\u00e1vajte pozor! Ke\u010f bude Amnonovo srdce vesel\u00e9 od v\u00edna a ja v\u00e1m poviem: Zrazte Amnona - vtedy ho zabijete. Nebojte sa! \u010ci som v\u00e1m to nerozk\u00e1zal ja? Bu\u010fte pevn\u00ed a bu\u010fte udatn\u00fdmi mu\u017emi!\"",
    "29": "Absol\u00f3novi sluhovia urobili s Amnonom, ako im rozk\u00e1zal Absol\u00f3n. Nato v\u0161etci kr\u00e1\u013eovi synovia vysko\u010dili, ka\u017ed\u00fd vysadol na svoju mulicu a u\u0161li.",
    "30": "K\u00fdm e\u0161te boli na ceste, do\u0161iel D\u00e1vidovi ch\u00fdr: \"Absol\u00f3n pobil v\u0161etk\u00fdch kr\u00e1\u013eov\u00fdch synov, neostal z nich ani jeden.\"",
    "31": "Nato kr\u00e1\u013e vstal, roztrhol si r\u00facho, le\u017eal na zemi a v\u0161etci jeho sluhovia st\u00e1li s roztrhnut\u00fdm r\u00fachom.",
    "32": "Vtom sa ozval Jonadab, syn D\u00e1vidovho brata Semu, a povedal: \"Nech nehovor\u00ed m\u00f4j p\u00e1n, \u017ee pobili v\u0161etk\u00fdch mlad\u00edkov, kr\u00e1\u013eov\u00fdch synov. Zomrel iba s\u00e1m Amnon, lebo (jeho) osud bol na Absol\u00f3novej tv\u00e1ri odo d\u0148a, \u010do potupil jeho sestru Tamar.",
    "33": "Nu\u017e nech si to m\u00f4j kr\u00e1\u013eovsk\u00fd p\u00e1n neberie k srdcu a nech nevrav\u00ed: V\u0161etci kr\u00e1\u013eovi synovia s\u00fa m\u0155tvi; m\u0155tvy je len Amnon.\"",
    "34": "Absol\u00f3n v\u0161ak u\u0161iel. Vtedy ml\u00e1denec, ktor\u00fd dr\u017eal str\u00e1\u017e, zdvihol o\u010di a h\u013ea, ve\u013ek\u00fd z\u00e1stup i\u0161iel neoby\u010dajnou cestou popri vrchu.",
    "35": "Nato Jonadab hovoril kr\u00e1\u013eovi: \"To id\u00fa kr\u00e1\u013eovi synovia! Stalo sa tak, ako hovoril tvoj sluha.\"",
    "36": "Ke\u010f dohovoril, do\u0161li kr\u00e1\u013eovi synovia, pozdvihli hlas a plakali. Aj kr\u00e1\u013e a v\u0161etci jeho sluhovia plakali ve\u013emi ve\u013ek\u00fdm pla\u010dom.",
    "37": "Absol\u00f3n utiekol a i\u0161iel k Amiudovmu synovi Tolmajovi, kr\u00e1\u013eovi Gesuru. (A D\u00e1vid) sm\u00fatil za svoj\u00edm synom cel\u00fd \u010das.",
    "38": "Absol\u00f3n teda utiekol. I\u0161iel do Gesuru a bol tam tri roky.",
    "39": "Kr\u00e1\u013e D\u00e1vid v\u0161ak prestal prenasledova\u0165 Absol\u00f3na, lebo sa zmieril s Amnonovou smr\u0165ou."
}