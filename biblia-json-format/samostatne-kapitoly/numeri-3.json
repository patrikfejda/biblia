{
    "1": "Toto s\u00fa \u00c1ronovi a Moj\u017ei\u0161ovi potomkovia, ke\u010f P\u00e1n hovoril k Moj\u017ei\u0161ovi na vrchu Sinaj,",
    "2": "a toto s\u00fa men\u00e1 \u00c1ronov\u00fdch synov: prvoroden\u00fd Nadab, potom Abiu, Eleazar a Itamar.",
    "3": "To s\u00fa men\u00e1 \u00c1ronov\u00fdch synov, pomazan\u00fdch k\u0148azov, ktor\u00fdch ruky boli naplnen\u00e9, aby posluhovali ako k\u0148azi.",
    "4": "Ale Nadab a Abiu zomreli (ods\u00faden\u00ed od P\u00e1na), ke\u010f na p\u00fa\u0161ti obetovali in\u00fd ohe\u0148 pred P\u00e1nom. Oni nemali nijak\u00fdch synov, a tak ako k\u0148azi posluhovali Eleazar a Itamar pod svoj\u00edm otcom \u00c1ronom.",
    "5": "P\u00e1n hovoril Moj\u017ei\u0161ovi:",
    "6": "\"Prive\u010f kme\u0148 L\u00e9viho a postav ho pred \u00c1rona, aby mu pom\u00e1hali!",
    "7": "Oni sa bud\u00fa stara\u0165 o to, \u010do bude potrebova\u0165 on a cel\u00e1 pospolitos\u0165 pri st\u00e1nku zjavenia, ke\u010f bude treba kona\u0165 slu\u017ebu st\u00e1nku.",
    "8": "Postaraj\u00fa sa o v\u0161etko zariadenie st\u00e1nku zjavenia, aj o to, \u010do bud\u00fa potrebova\u0165 synovia Izraela, ke\u010f bud\u00fa preukazova\u0165 slu\u017ebu st\u00e1nku.",
    "9": "Levitov prenechaj \u00c1ronovi a jeho synom! Nech mu ich synovia Izraela ponechaj\u00fa celkom!",
    "10": "\u00c1rona a jeho synov pover\u00ed\u0161 k\u0148azskou slu\u017ebou. Kto sa v\u0161ak - nepovolan\u00fd - pribl\u00ed\u017ei, mus\u00ed zomrie\u0165.\"",
    "11": "P\u00e1n hovoril Moj\u017ei\u0161ovi:",
    "12": "\"Ja som si vzal levitov spomedzi Izraelov\u00fdch synov namiesto v\u0161etk\u00fdch prvoroden\u00fdch, \u010do u synov Izraela otv\u00e1raj\u00fa matersk\u00fd \u017eivot, aby leviti boli moji.",
    "13": "Lebo ka\u017ed\u00fd prvoroden\u00fd je m\u00f4j. V de\u0148, ke\u010f som pobil prvoroden\u00fdch v Egypte, zasv\u00e4til som si v\u0161etko prvoroden\u00e9 v Izraeli, \u010di je to \u010dlovek alebo dobytok. Moji s\u00fa, ja som P\u00e1n!\"",
    "14": "P\u00e1n hovoril Moj\u017ei\u0161ovi na p\u00fa\u0161ti Sinaj:",
    "15": "\"Prehliadni levitov pod\u013ea ich otcovsk\u00fdch rod\u00edn a rodov! Prehliadne\u0161 v\u0161etk\u00fdch mu\u017eov od jedn\u00e9ho mesiaca nahor!\"",
    "16": "Moj\u017ei\u0161 ich prehliadol pod\u013ea P\u00e1novho pr\u00edkazu",
    "17": "a toto s\u00fa L\u00e9viho synovia pod\u013ea svojich mien: Gerson Ka\u00e1at a Merari.",
    "18": "Toto s\u00fa men\u00e1 Gersonov\u00fdch synov (pod\u013ea svojich rodov): Lebni a Semei.",
    "19": "Ka\u00e1tovi synovia pod\u013ea svojich rodov s\u00fa Amram, Jesa\u00e1r, Hebron a Oziel.",
    "20": "Merariho synovia pod\u013ea svojich rodov s\u00fa Moholi a Musi. A toto s\u00fa L\u00e9viho rody pod\u013ea ich otcovsk\u00fdch rod\u00edn.",
    "21": "Z Gersona bol rod Lebniovcov a rod Semeiovcov. To s\u00fa Gersonove rody.",
    "22": "Pod\u013ea po\u010dtu bolo v\u0161etk\u00fdch prehliadnut\u00fdch mu\u017eov od jedn\u00e9ho mesiaca nahor sedemtis\u00edcp\u00e4\u0165sto.",
    "23": "Gersonove rody t\u00e1borili na z\u00e1pade za st\u00e1nkom.",
    "24": "Knie\u017ea\u0165om Gersonovcov je Laelov syn Eliasaf.",
    "25": "Gersonovci mali na starosti pr\u00edbytok st\u00e1nku zmluvy, stan,",
    "26": "jeho pokrov, oponu pri vchode do n\u00e1dvoria, ktor\u00e9 je dookola st\u00e1nku a olt\u00e1ra, jeho povrazy a v\u0161etko, \u010do k tomu treba prichysta\u0165.",
    "27": "Z Ka\u00e1ta bol rod Amramitov, rod Jesa\u00e1rejcov, rod Hebronitov a rod Ozielovcov. To s\u00fa rody Ka\u00e1tovcov.",
    "28": "Pod\u013ea po\u010dtu bolo v\u0161etk\u00fdch mu\u017eov od jedn\u00e9ho mesiaca nahor osemtis\u00edc\u0161es\u0165sto. Oni mali na starosti slu\u017ebu vo sv\u00e4tyni.",
    "29": "Ka\u00e1tove rody t\u00e1borili na ju\u017enej strane st\u00e1nku.",
    "30": "Knie\u017ea\u0165om Ka\u00e1tov\u00fdch rodov je Ozielov syn Elisafan:",
    "31": "Oni mali na starosti archu, st\u00f4l, svietniky, olt\u00e1re, posv\u00e4tn\u00e9 n\u00e1\u010dinie, ktor\u00e9 je potrebn\u00e9 pri bohoslu\u017ebe, oponu a v\u0161etko, \u010do k tomu treba prichysta\u0165.",
    "32": "Najvy\u0161\u0161\u00edm knie\u017ea\u0165om L\u00e9viho knie\u017eat bol syn k\u0148aza \u00c1rona Eleazar. On mal dozor nad t\u00fdmi, \u010do obstar\u00e1vali slu\u017ebu sv\u00e4tyne.",
    "33": "Z Merariho bol rod Moholitov a rod Musitov. To s\u00fa Merariho rody.",
    "34": "Pod\u013ea po\u010dtu bolo v\u0161etk\u00fdch prehliadnut\u00fdch mu\u017eov od jedn\u00e9ho mesiaca nahor \u0161es\u0165tis\u00edcdvesto.",
    "35": "Knie\u017ea\u0165om rodov Merariovcov je Abihailov syn Suriel. T\u00e1borili na severnej strane st\u00e1nku.",
    "36": "Merariovci mali na starosti dosky st\u00e1nku, jeho z\u00e1vory, st\u013apy, podstavce, v\u0161etko jeho n\u00e1\u010dinie a v\u0161etko, \u010do k tomu treba prichysta\u0165,",
    "37": "\u010falej st\u013apy n\u00e1dvoria dookola a ich podstavce s kol\u00edkmi a povrazmi.",
    "38": "T\u00ed, \u010do t\u00e1borili pred st\u00e1nkom na v\u00fdchod, pred st\u00e1nkom zmluvy z v\u00fdchodnej strany, boli Moj\u017ei\u0161 a \u00c1ron so svojimi syi, ktor\u00ed mali na starosti slu\u017ebu vo sv\u00e4tyni, ktor\u00fa boli povinn\u00ed kona\u0165 synovia Izraela. Ktoko\u013evek cudz\u00ed by sa pribl\u00ed\u017eil, mus\u00ed zomrie\u0165.",
    "39": "V\u0161etk\u00fdch prehliadnut\u00fdch levitov, ktor\u00fdch prehliadol Moj\u017ei\u0161 s \u00c1ronom na P\u00e1nov pr\u00edkaz, bolo pod\u013ea ich rodov, v\u0161etk\u00fdch mu\u017eov od jedn\u00e9ho mesiaca nahor, dvadsa\u0165dvatis\u00edc.",
    "40": "P\u00e1n hovoril Moj\u017ei\u0161ovi: \"Prehliadni v\u0161etk\u00fdch mu\u017esk\u00fdch prvoroden\u00fdch od jedn\u00e9ho mesiaca nahor a zazna\u010d po\u010det ich mien!",
    "41": "Vezmi pre m\u0148a levitov - ja som P\u00e1n - namiesto v\u0161etk\u00fdch prvoroden\u00fdch z Izraelitov a dobytok levitov namiesto v\u0161etk\u00e9ho prvoroden\u00e9ho dobytka Izraelitov!\"",
    "42": "A Moj\u017ei\u0161 prehliadal tak, ako mu prik\u00e1zal P\u00e1n, v\u0161etk\u00fdch prvoroden\u00fdch medzi Izraelitmi:",
    "43": "A t\u00fdch, \u010do prehliadol, v\u0161etk\u00fdch mu\u017esk\u00fdch prvoroden\u00fdch pod\u013ea po\u010dtu mien od jedn\u00e9ho mesiaca nahor, bolo dvadsa\u0165dvatis\u00edcdvestosedemdesiattri.",
    "44": "P\u00e1n hovoril Moj\u017ei\u0161ovi:",
    "45": "\"Vezmi levitov namiesto v\u0161etk\u00fdch prvoroden\u00fdch medzi Izraelitmi a dobytok namiesto ich dobytka a leviti bud\u00fa moji; ja som P\u00e1n!",
    "46": "A ako v\u00fdkupn\u00e9 za t\u00fdch dvestosedemdesiattri prvoroden\u00fdch Izraelitov, ktor\u00ed prevy\u0161uj\u00fa po\u010det levitov,",
    "47": "vyberie\u0161 po p\u00e4\u0165 \u0161eklov za hlavu. Vyberie\u0161 ich pod\u013ea posv\u00e4tnej v\u00e1hy, dvadsa\u0165 gerov za \u0161ekel.",
    "48": "Peniaze v\u0161ak daj \u00c1ronovi a jeho synom ako v\u00fdkupn\u00e9 za t\u00fdch, \u010do (po\u010dtom) prevy\u0161ovali vyk\u00fapen\u00fdch!\"",
    "49": "A Moj\u017ei\u0161 vybral v\u00fdkupn\u00e9 od t\u00fdch, \u010do prevy\u0161ovali vyk\u00fapen\u00fdch prostredn\u00edctvom levitov.",
    "50": "Za prvoroden\u00fdch Izraelitov vybral v peniazoch tis\u00edctristo\u0161es\u0165desiatp\u00e4\u0165 \u0161eklov pod\u013ea posv\u00e4tnej v\u00e1hy.",
    "51": "A Moj\u017ei\u0161 dal v\u00fdkupn\u00e9 \u00c1ronovi a jeho synom pod\u013ea P\u00e1novho pokynu, ako Moj\u017ei\u0161ovi prik\u00e1zal P\u00e1n."
}