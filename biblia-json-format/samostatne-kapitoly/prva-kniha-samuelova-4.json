{
    "1": "Samuelovo slovo znelo cel\u00e9mu Izraelu. Izrael tiahol do boja proti Fili\u0161t\u00edncom a ut\u00e1boril sa pri Aben-Ezre, Fili\u0161t\u00ednci zas t\u00e1borili v Afeku.",
    "2": "Fili\u0161t\u00ednci nast\u00fapili proti Izraelu, rozp\u00fatal sa boj a Izrael pod\u013eahol Fili\u0161t\u00edncom, ktor\u00ed v bitke na poli zabili asi \u0161tyritis\u00edc mu\u017eov.",
    "3": "\u013dud i\u0161iel do t\u00e1bora a star\u0161\u00ed Izraela hovorili: \"Pre\u010do n\u00e1s P\u00e1n dnes porazil pred Fili\u0161t\u00edncami? Donesme sem zo \u0160\u00edla P\u00e1novu archu zmluvy, nech tiahne uprostred n\u00e1s a nech n\u00e1s vyslobod\u00ed z ruky na\u0161ich nepriate\u013eov!\"",
    "4": "\u013dud poslal do \u0160\u00edla i doniesli odtia\u013e archu zmluvy P\u00e1na z\u00e1stupov, ktor\u00fd s\u00eddli nad cherubmi. Pri Bo\u017eej arche zmluvy boli dvaja H\u00e9liho synovia, Ofni a Fin\u00e9s.",
    "5": "Ke\u010f archa zmluvy do\u0161la do t\u00e1bora, zajasal cel\u00fd Izrael ve\u013ek\u00fdm jasotom, a\u017e dunela zem.",
    "6": "Ke\u010f Fili\u0161t\u00ednci po\u010duli jasav\u00fd krik, p\u00fdtali sa: \"\u010co znamen\u00e1 tento zvu\u010dn\u00fd, ve\u013ek\u00fd jasot v t\u00e1bore Hebrejov?\" I dozvedeli sa, \u017ee do t\u00e1bora pri\u0161la archa zmluvy.",
    "7": "Fili\u0161t\u00ednci sa na\u013eakali a vraveli: Pri\u0161iel Boh do t\u00e1bora!\" A volali: \"Beda n\u00e1m! Veru v\u010dera a predv\u010derom to nebolo takto!",
    "8": "Beda n\u00e1m! Kto\u017ee n\u00e1s vytrhne z ruky tohoto mocn\u00e9ho Bo\u017estva, ktor\u00e9 bilo Egypt rozli\u010dn\u00fdmi ranami na p\u00fa\u0161ti?",
    "9": "Vzchopte sa, vzmu\u017ete sa, Fili\u0161t\u00ednci, aby ste nemuseli sl\u00fa\u017ei\u0165 Hebrejom, ako oni sl\u00fa\u017eili v\u00e1m! Nu\u017e bu\u010fte chlapi a bojujte.\"",
    "10": "Nato sa Fili\u0161t\u00ednci dali do boja a Izraeliti pod\u013eahli; utekal ka\u017ed\u00fd do svojho stanu: Por\u00e1\u017eka bola ve\u013emi ve\u013ek\u00e1, z Izraelitov padlo tridsa\u0165tis\u00edc pe\u0161iakov.",
    "11": "Archu zmluvy ukoristili a dvaja H\u00e9liho synovia, Ofni a Fin\u00e9s zomreli. -",
    "12": "Ak\u00fdsi Benjam\u00ednec utekal zo \u0161\u00edku a v ten de\u0148 do\u0161iel do \u0160\u00edla. Odev mal roztrhnut\u00fd a na hlave mal zem.",
    "13": "Ke\u010f do\u0161iel, H\u00e9li sedel na kresle a pozoroval cestu, lebo sa mu srdce triaslo o Bo\u017eiu archu zmluvy! Mu\u017e teda do\u0161iel, podal spr\u00e1vu v meste a cel\u00e9 mesto zakv\u00edlilo.",
    "14": "Ke\u010f H\u00e9li po\u010dul hlasn\u00e9 volanie, sp\u00fdtal sa: \"\u010co znamen\u00e1 ten hlasn\u00fd krik?\" Nato mu\u017e r\u00fdchlo pri\u0161iel a podal spr\u00e1vu H\u00e9limu.",
    "15": "H\u00e9li bol dev\u00e4\u0165desiatosemro\u010dn\u00fd, o\u010di mal st\u0155pnut\u00e9, nevidel.",
    "16": "Ten mu\u017e povedal H\u00e9limu: \"Ja prich\u00e1dzam z bojiska. Dnes som utiekol z bojiska. I sp\u00fdtal sa ho: \"\u010co sa stalo, syn m\u00f4j?\"",
    "17": "Posol odvetil: \"Izrael u\u0161iel pred Fili\u0161t\u00edncami, \u013eud utrpel ve\u013ek\u00fa por\u00e1\u017eku, zomreli aj obaja tvoji synovia Ofni a Fin\u00e9s a Bo\u017eia archa padla za koris\u0165.",
    "18": "Len \u010do spomenul Bo\u017eiu archu, (H\u00e9li) padol z kresla nazad k br\u00e1ne, zlomil si v\u00e4z a zomrel. Bol to star\u00fd a \u0165a\u017ek\u00fd \u010dlovek. S\u00fadil Izrael \u0161tyridsa\u0165 rokov.",
    "19": "Jeho nevesta, Fin\u00e9sova man\u017eelka, bola \u0165archav\u00e1, bl\u00edzo p\u00f4rodu. Ke\u010f po\u010dula ch\u00fdr o zajat\u00ed Bo\u017eej archy a \u017ee jej zomrel svokor a man\u017eel, klesla a porodila lebo ju zachv\u00e1tili bolesti.",
    "20": "A ke\u010f zomierala, hovorili jej okolostojace: \"Neboj sa, ve\u010f si porodila syna!\" Ale neodpovedala, ani si toho nev\u0161imla.",
    "21": "Chlapca v\u0161ak nazvala Ichabod, hovoriac: \"Odi\u0161la sl\u00e1va od Izraela, pre zajatie Bo\u017eej archy a pre svojho svokra a man\u017eela.",
    "22": "Hovorila: \"Odi\u0161la sl\u00e1va od Izraela, lebo ukoristili Bo\u017eiu archu.\""
}