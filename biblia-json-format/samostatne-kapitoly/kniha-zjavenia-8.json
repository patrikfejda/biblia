{
    "1": "A ke\u010f Bar\u00e1nok otvoril siedmu pe\u010da\u0165, nastalo v nebi asi pol hodiny ticho.",
    "2": "A videl som sedem anjelov, \u010do stoja pred Bohom a dostali sedem po\u013en\u00edc.",
    "3": "Pri\u0161iel aj in\u00fd anjel a zastal pred olt\u00e1rom so zlatou kadidelnicou. Dostal ve\u013ea kadidla, aby ho pridal k modlitb\u00e1m v\u0161etk\u00fdch sv\u00e4t\u00fdch na zlat\u00fd olt\u00e1r, \u010do je pred tr\u00f3nom.",
    "4": "A dym kadidla s modlitbami sv\u00e4t\u00fdch vyst\u00fapil z ruky anjela pred Boha.",
    "5": "Potom vzal anjel kadidelnicu, naplnil ju oh\u0148om z olt\u00e1ra a vrhol na zem. A nastalo hrmenie, bur\u00e1canie, blesky a zemetrasenie.",
    "6": "A sedem anjelov, \u010do malo sedem po\u013en\u00edc, sa pripravilo tr\u00fabi\u0165.",
    "7": "Zatr\u00fabil prv\u00fd. A nastalo krupobitie a ohe\u0148 zmie\u0161an\u00fd s krvou a padalo to na zem. Tretina zeme zhorela, tretina stromov zhorela a zhorela v\u0161etka zelen\u00e1 tr\u00e1va.",
    "8": "Zatr\u00fabil druh\u00fd anjel. A akoby ve\u013ek\u00fd horiaci vrch bol vrhnut\u00fd do mora. Tretina mora sa zmenila na krv",
    "9": "a zahynula tretina tvorov \u017eij\u00facich v mori a tretina lod\u00ed utonula.",
    "10": "Zatr\u00fabil tret\u00ed anjel. A z neba spadla ve\u013ek\u00e1 hviezda, horiaca ako fak\u013ea, a padla na tretinu riek a na pramene v\u00f4d.",
    "11": "T\u00e1 hviezda sa vol\u00e1 Palina. Tretina v\u00f4d sa zmenila na palinu a mnoho \u013eud\u00ed zomrelo od t\u00fdch v\u00f4d, lebo zhorkli.",
    "12": "Zatr\u00fabil \u0161tvrt\u00fd anjel. A bola zasiahnut\u00e1 tretina slnka, tretina mesiaca a tretina hviezd, aby sa ich tretina zatmela a tretina d\u0148a nemala svetla a noc podobne.",
    "13": "Potom som videl a po\u010dul som orla letie\u0165 stredom neba a vola\u0165 mohutn\u00fdm hlasom: \"Beda, beda, beda obyvate\u013eom zeme pre ostatn\u00e9 zvuky po\u013en\u00edc troch anjelov, ktor\u00ed e\u0161te maj\u00fa tr\u00fabi\u0165!\""
}