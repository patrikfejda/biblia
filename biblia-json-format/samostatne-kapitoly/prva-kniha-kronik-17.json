{
    "1": "Ke\u010f sa D\u00e1vid usadil vo svojom dome, povedal D\u00e1vid prorokovi N\u00e1tanovi: \"Pozri, ja b\u00fdvam v c\u00e9drovom dome, a P\u00e1nova archa zmluvy je pod ko\u017eami.\"",
    "2": "N\u00e1tan povedal D\u00e1vidovi: \"Urob v\u0161etko, \u010do zam\u00fd\u0161\u013ea\u0161, lebo P\u00e1n je s tebou!\"",
    "3": "Ale v t\u00fa noc P\u00e1n oslovil N\u00e1tana:",
    "4": "\"Cho\u010f a povedz m\u00f4jmu sluhovi D\u00e1vidovi: Toto hovor\u00ed P\u00e1n: Nie ty mi postav\u00ed\u0161 dom, v ktorom m\u00e1m b\u00fdva\u0165!",
    "5": "Ve\u010f som neb\u00fdval v dome odo d\u0148a, \u010do som Izraelitov vyviedol, a\u017e po dne\u0161n\u00fd de\u0148, ale chodil som zo stanu do stanu a z pr\u00edbytku do pr\u00edbytku.",
    "6": "Vari som za cel\u00fd \u010das, \u010do som putoval so v\u0161etk\u00fdmi synmi Izraela, slov\u00ed\u010dkom povedal niektor\u00e9mu sudcovi, ktor\u00e9mu som prik\u00e1zal vies\u0165 m\u00f4j \u013eud, Izrael: Pre\u010do mi nepostav\u00edte c\u00e9drov\u00fd dom?",
    "7": "Teraz v\u0161ak toto povedz m\u00f4jmu sluhovi D\u00e1vidovi: Toto hovor\u00ed P\u00e1n z\u00e1stupov: Ja som \u0165a vzal z pastviny spoza oviec, aby si sa stal knie\u017ea\u0165om nad moj\u00edm \u013eudom, nad Izraelom.",
    "8": "Bol som s tebou, kde si len i\u0161iel, vyhubil som spred teba v\u0161etk\u00fdch nepriate\u013eov a urobil som ti meno, ak\u00e9 maj\u00fa t\u00ed najv\u00e4\u010d\u0161\u00ed na zemi.",
    "9": "Chcem svojmu \u013eudu, Izraelu, ur\u010di\u0165 miesto a zasadi\u0165 ho tam. Tam bude b\u00fdva\u0165 a u\u017e sa nebude trias\u0165, ani zlosynovia ho u\u017e nebud\u00fa ni\u010di\u0165 ako prv,",
    "10": "aj odo dn\u00ed, \u010do som ustanovil sudcov nad svoj\u00edm \u013eudom, Izraelom. Pokor\u00edm v\u0161etk\u00fdch tvojich nepriate\u013eov. A oznamujem ti, \u017ee P\u00e1n postav\u00ed dom tebe.",
    "11": "A\u017e sa tvoje dni doplnia a p\u00f4jde\u0161 k svojim otcom, ustanov\u00edm po tebe tvojho potomka, ktor\u00fd bude z tvojich synov, a upevn\u00edm jeho kr\u00e1\u013eovstvo.",
    "12": "On mi postav\u00ed dom a ja upevn\u00edm jeho kr\u00e1\u013eovstvo naveky.",
    "13": "Ja mu budem otcom a on mi bude synom a neodn\u00edmem mu svoju milos\u0165, ako som ju od\u0148al tomu, ktor\u00fd bol pred tebou.",
    "14": "Ustanov\u00edm ho vo svojom dome a vo svojom kr\u00e1\u013eovstve naveky a jeho tr\u00f3n bude pevn\u00fd naveky.\"",
    "15": "A N\u00e1tan hovoril D\u00e1vidovi celkom pod\u013ea t\u00fdchto slov a pod\u013ea tohoto videnia.",
    "16": "Nato kr\u00e1\u013e D\u00e1vid \u0161iel, posadil sa pred P\u00e1na a hovoril: \"Kto som ja, Pane, Bo\u017ee, a \u010do je m\u00f4j dom, \u017ee si ma priviedol a\u017e sem?",
    "17": "Ale to bolo, Bo\u017ee, v tvojich o\u010diach m\u00e1lo, nu\u017e hovor\u00ed\u0161 o dome svojho sluhu aj do bud\u00facnosti a zhliadol si na m\u0148a ako na \u010dloveka, ktor\u00e9ho povy\u0161uje\u0161, Pane, Bo\u017ee.",
    "18": "\u010c\u00edm by mohol D\u00e1vid e\u0161te prispie\u0165 k tvojej sl\u00e1ve? Ve\u010f ty pozn\u00e1\u0161 svojho sluhu!",
    "19": "Pane, kv\u00f4li svojmu sluhovi a pod\u013ea svojho srdca si urobil cel\u00fa t\u00fato ve\u013ek\u00fa vec; chcel si zjavi\u0165 v\u0161etky ve\u013ek\u00e9 veci.",
    "20": "Pane, tebe podobn\u00e9ho niet a pod\u013ea toho, \u010do sme na vlastn\u00e9 u\u0161i po\u010duli, okrem teba niet Boha.",
    "21": "A ktor\u00fd in\u00fd n\u00e1rod na zemi je ako tvoj \u013eud, Izrael, ku ktor\u00e9mu pri\u0161iel Boh vyk\u00fapi\u0165 si ho za \u013eud; chcel si si urobi\u0165 ve\u013ek\u00e9 a ob\u00e1van\u00e9 meno a chcel si vyhna\u0165 n\u00e1rody spred svojho \u013eudu, ktor\u00fd si vyk\u00fapil z Egypta.",
    "22": "Svoj \u013eud, Izrael, si urobil svoj\u00edm \u013eudom naveky a ty, Pane, stal si sa jeho Bohom.",
    "23": "A teraz, Pane, nech sa naveky spln\u00ed slovo, ktor\u00e9 si hovoril o svojom sluhovi a jeho dome, a urob tak, ako si hovoril!",
    "24": "Nech tvoje meno trv\u00e1 a presl\u00e1vi sa naveky! A bud\u00fa hovori\u0165: P\u00e1n z\u00e1stupov, Boh Izraela, je Bohom nad Izraelom. A dom tvojho sluhu D\u00e1vida bude pred tebou trval\u00fd.",
    "25": "Lebo ty, m\u00f4j Bo\u017ee, dal si svojmu sluhovi zjavenie, \u017ee mu vybuduje\u0161 dom. Preto tvoj sluha na\u0161iel odvahu modli\u0165 sa pred tebou.",
    "26": "A teraz, Pane, ty si Boh, ty si s\u013e\u00fabil svojmu sluhovi toto dobrodenie.",
    "27": "A teraz si za\u010dal \u017eehna\u0165 dom svojho sluhu, aby ve\u010dne trval pred tebou. Ke\u010f ho ty, Pane, po\u017eehn\u00e1\u0161, bude po\u017eehnan\u00fd naveky.\""
}