{
    "1": "Miesto neho nast\u00fapil jeho syn J\u00fada, zvan\u00fd Machabejec.",
    "2": "Podporovali ho v\u0161etci jeho bratia a tie\u017e v\u0161etci, ktor\u00ed sa pridali k jeho otcovi, a s rozradostnenou mys\u013eou bojovali za Izrael.",
    "3": "Na\u0161iroko-\u010faleko presl\u00e1vil svoj n\u00e1rod, ako obor obliekol si pancier, op\u00e1sal si zbroj vojensk\u00fa, do bojov \u0161iel, h\u00e1jil t\u00e1bor me\u010dom.",
    "4": "Levovi sa podobal svojimi \u010dinmi, lev\u00ed\u010da\u0165u, rev\u00facemu po koristi.",
    "5": "Sliedil po vierolomn\u00edkoch a vyh\u00e1\u0148al ich, p\u00e1lil utl\u00e1\u010date\u013eov svojho \u013eudu.",
    "6": "Strach pred n\u00edm zachvacoval zradcov, v\u0161etci zlo\u010dinci sa strachovali, tak\u017ee jeho pri\u010dinen\u00edm darila sa sp\u00e1sa.",
    "7": "Roztrp\u010doval mnoh\u00fdch kr\u00e1\u013eov, Jakuba v\u0161ak pote\u0161oval svojimi \u010dinmi. Jeho pamiatka bude nav\u017edy po\u017eehnan\u00e1.",
    "8": "Pre\u0161iel j\u00fadske mest\u00e1, vyhubil z nich bezbo\u017en\u00edkov. Odvr\u00e1til hnev od Izraela.",
    "9": "Presl\u00e1vil sa na kraj sveta...",
    "10": "Apolonius zhroma\u017edil pohanov a ve\u013ek\u00e9 vojsko zo Sam\u00e1rie do boja proti Izraelu.",
    "11": "Ke\u010f sa o tom J\u00fada dozvedel, vytiahol proti nemu, porazil ho a zabil. Aj mnoho ranen\u00fdch padlo, ostatn\u00ed utiekli.",
    "12": "Zmocnili sa v\u0161ak ich koristi. J\u00fada si vzal Apoloniov me\u010d a nosieval ho do boja po v\u0161etky dni.",
    "13": "Ke\u010f sa dopo\u010dul Seron, velite\u013e s\u00fdrskeho vojska, \u017ee J\u00fada zhroma\u017edil mu\u017eov, z\u00e1stup vern\u00fdch, ktor\u00ed s\u00fa pripraven\u00ed tiahnu\u0165 s n\u00edm do boja,",
    "14": "povedal: \"Urob\u00edm si meno a presl\u00e1vim sa v kr\u00e1\u013eovstve ak budem bojova\u0165 proti J\u00fadovi a jeho pr\u00edvr\u017eencom, ktor\u00ed pohrdli kr\u00e1\u013eov\u00fdm rozkazom.",
    "15": "Odhodlal sa teda na \u00fatok. Tiahlo s nim aj siln\u00e9 vojsko bezbo\u017en\u00edkov, aby mu pomohli pomsti\u0165 sa na Izraelitoch.",
    "16": "Ke\u010f sa pribl\u00ed\u017eili k Bethoronsk\u00e9mu priesmyku, J\u00fada im vytiahol s h\u0155stkou naproti.",
    "17": "Ale ke\u010f zbadali vojsko, ktor\u00e9 sa valilo proti nim, povedali J\u00fadovi: \"Ako sa budeme m\u00f4c\u0165 pusti\u0165 do boja my, h\u0155stka, proti to\u013ekej presile? A okrem toho sme dnes nevl\u00e1dni; ve\u010f sme e\u0161te ni\u010d nejedli!\"",
    "18": "J\u00fada odvetil: \"Aj nieko\u013ek\u00ed m\u00f4\u017eu \u013eahko obk\u013e\u00fa\u010di\u0165 mnoh\u00fdch, lebo Bohu nebies je celkom jedno, \u010di vyslobodzuje mnoh\u00fdmi alebo iba nieko\u013ek\u00fdmi.",
    "19": "V\u00ed\u0165azstvo v boji nez\u00e1vis\u00ed na mno\u017estve vojska, lebo z neba prich\u00e1dza sila.",
    "20": "Oni id\u00fa proti n\u00e1m pln\u00ed hlavatosti a p\u00fdchy, aby znivo\u010dili n\u00e1s, na\u0161e man\u017eelky a na\u0161e deti a aby n\u00e1s ol\u00fapili.",
    "21": "My v\u0161ak bojujeme za svoje \u017eivoty a z\u00e1kony.",
    "22": "On s\u00e1m ich rozdrv\u00ed pred na\u0161imi o\u010dami. Vy sa ich teda nebojte!\"",
    "23": "Len \u010do dohovoril, n\u00e1hle na nich udrel a Seron bol zni\u010den\u00fd aj so svoj\u00edm vojskom.",
    "24": "Prenasledovali ho od Bethoronsk\u00e9ho priesmyku a\u017e na rovinu. A padlo z nich na osemsto mu\u017eov. Ostatn\u00ed utiekli na fili\u0161t\u00ednske \u00fazemie.",
    "25": "I za\u010dali sa ob\u00e1va\u0165 J\u00fadu a jeho bratov a \u00fazkos\u0165 do\u013eahla na okolit\u00e9 n\u00e1rody.",
    "26": "Jeho meno sa dostalo a\u017e ku kr\u00e1\u013eovi a o J\u00fadov\u00fdch bojoch rozpr\u00e1val cel\u00fd svet.",
    "27": "Ke\u010f kr\u00e1\u013e Antiochus dostal spr\u00e1vu o t\u00fdchto udalostiach, vzplanul hnevom. Poslal a pozbieral v\u0161etky bojov\u00e9 sily svojho kr\u00e1\u013eovstva, (zhroma\u017edil) ve\u013emi siln\u00e9 vojsko.",
    "28": "Otvoril svoju pokladnicu dal na cel\u00fd rok \u017eold svojim oddielom a prik\u00e1zal im, aby boli pripraven\u00ed na ka\u017ed\u00fa slu\u017ebu.",
    "29": "Tu spozoroval, \u017ee mu zlata z pokladn\u00edc ubudlo a \u017ee d\u00f4chodky z krajiny s\u00fa mal\u00e9 pre odboj a biedu, ktor\u00fa sp\u00f4sobil v krajine t\u00fdm, \u017ee potl\u00e1\u010dal odvek\u00e9 zvyky.",
    "30": "Preto sa ob\u00e1val, \u017ee nebude ma\u0165 dos\u0165, ako u\u017e neraz, na v\u00fdlohy a dary, ktor\u00e9 rozd\u00e1val \u0161tedrou rukou a hojnej\u0161ie ne\u017e predo\u0161l\u00ed kr\u00e1li.",
    "31": "V tejto ve\u013ekej bezradnosti si zaumienil, \u017ee vytiahne do Perzie, pri\u010dom bude po provinci\u00e1ch vybera\u0165 dane a tak si znovu nahromad\u00ed mno\u017estvo pe\u0148az\u00ed.",
    "32": "Zanechal Lyzi\u00e1\u0161a, jedn\u00e9ho z najv\u00e1\u017eenej\u0161\u00edch \u0161\u013eachticov ako spr\u00e1vcu kr\u00e1\u013eovsk\u00fdch z\u00e1le\u017eitost\u00ed (na \u00fazem\u00ed) od rieky Eufrat a\u017e po egyptsk\u00e9 hranice",
    "33": "a poveril ho v\u00fdchovou svojho syna Antiocha, k\u00fdm sa nevr\u00e1ti.",
    "34": "Odovzdal mu polovicu vojska aj slonov a dal mu pln\u00fa moc, aby konal v\u0161etko, \u010do si zaumienil. Pokia\u013e ide o j\u00fadske a jeruzalemsk\u00e9 obyvate\u013estvo, prik\u00e1zal mu,",
    "35": "aby vyslal proti nim vojsko, \u017eeby bola moc Izraela \u00faplne zlomen\u00e1, zvy\u0161ok Jeruzalema zni\u010den\u00fd a ich pamiatka z toho mesta vykorenen\u00e1.",
    "36": "Po celom ich \u00fazem\u00ed mal osadi\u0165 cudzincov a l\u00f3som im rozdeli\u0165 krajinu.",
    "37": "Kr\u00e1\u013e vzal druh\u00fa polovicu vojska a roku sto\u0161tyridsiateho siedmeho vytiahol zo svojho hlavn\u00e9ho mesta Antiochie, prekro\u010dil rieku Eufrat a tiahol n\u00e1horn\u00fdmi krajmi.",
    "38": "Lyzi\u00e1\u0161 vybral Ptolemea, syna Dorymenesovho, Nikarona a Gorgi\u00e1\u0161a, udatn\u00fdch to mu\u017eov z kr\u00e1\u013eov\u00fdch d\u00f4vern\u00edkov,",
    "39": "a poslal s nimi \u0161tyridsa\u0165tis\u00edc pe\u0161iakov a sedemtis\u00edc jazdcov, aby vtiahli do J\u00fadska a zni\u010dili ho pod\u013ea kr\u00e1\u013eovho rozkazu.",
    "40": "Vyrazili teda so v\u0161etkou brannou mocou, a ke\u010f ta do\u0161li, ut\u00e1borili sa na rovine pri (osade) Emauz.",
    "41": "Ke\u010f sa o nich dopo\u010duli kupci tej krajiny, vzali si ve\u013emi mnoho striebra a zlata aj sluhov a \u0161li do t\u00e1bora kupova\u0165 Izraelitov za otrokov. Pripojilo sa k nim aj s\u00fdrske a fili\u0161t\u00ednske vojsko.",
    "42": "Ke\u010f J\u00fada a jeho bratia videli, \u017ee nebezpe\u010denstvo pohromy je st\u00e1le v\u00e4\u010d\u0161ie a \u017ee vojsk\u00e1 sa u\u017e ut\u00e1boruj\u00fa bl\u00edzko ich \u00fazemia, a ke\u010f sa dozvedeli o kr\u00e1\u013eovom rozkaze, ktor\u00fdm nariadil \u00fapln\u00fa skazu \u013eudu,",
    "43": "povedali si navz\u00e1jom: \"Postavme sa proti zni\u010deniu svojho \u013eudu; bojujme za svoj n\u00e1rod a sv\u00e4ty\u0148u!\"",
    "44": "Zi\u0161li sa dovedna, aby boli pripraven\u00ed do boja a tie\u017e aby sa modlili a vyprosili si milosrdenstvo a z\u013eutovanie.",
    "45": "Jeruzalem bol neob\u00fdvan\u00fd ako pustatina. Nikto z jeho det\u00ed nevch\u00e1dzal ani nevych\u00e1dzal: Po\u0161liapan\u00e1 bola sv\u00e4ty\u0148a... Cudzozemci b\u00fdvali na hrade... \u00datulkom bol pre pohanov... Od\u0148at\u00e1 bola rados\u0165 Jakubovi, p\u00ed\u0161\u0165ala a citara sa odml\u010dali.",
    "46": "Zhroma\u017edili sa teda a pri\u0161li do Masfy oproti Jeruzalemu, lebo Masfa b\u00fdvala kedysi miestom modlitby pre Izrael.",
    "47": "Postili sa ten de\u0148, obliekli sa do vrecov\u00edn, sypali si popol na hlavy a roztrhli si odev.",
    "48": "I otvorili Knihu z\u00e1kona podobne ako ke\u010f sa pohania vypytuj\u00fa svojich modiel.",
    "49": "Priniesli tam k\u0148azsk\u00e9 r\u00facha, prvotiny a desiatky a povolali nazirejcov, ktor\u00fdm vypr\u0161ala lehota.",
    "50": "Potom hlasne volali k (Bohu) v nebi: \"\u010co m\u00e1me robi\u0165 s t\u00fdmito? Kam ich zavies\u0165?",
    "51": "Tvoja sv\u00e4ty\u0148a je po\u0161liapan\u00e1 a znesv\u00e4ten\u00e1 a tvoji k\u0148azi bu\u010f \u017eialia, alebo s\u00fa pobit\u00ed.",
    "52": "H\u013ea, pohania sa zhroma\u017edili proti n\u00e1m, aby n\u00e1s zni\u010dili! Ty vie\u0161, \u010do zam\u00fd\u0161\u013eaj\u00fa s nami.",
    "53": "Ako\u017ee budeme m\u00f4c\u0165 obst\u00e1\u0165 pred nimi, ak n\u00e1m nepom\u00f4\u017ee\u0161 ty, Bo\u017ee?\"",
    "54": "Potom zahlaholili na tr\u00fabach a zakri\u010dali mocn\u00fdm hlasom.",
    "55": "Nato J\u00fada ustanovil vodcov \u013eudu, tis\u00edcnikov, stotn\u00edkov, p\u00e4\u0165desiatnikov a desiatnikov",
    "56": "a vyzval t\u00fdch, \u010do si pr\u00e1ve stavali dom, alebo sa \u017eenili, alebo vys\u00e1dzali vinohrad, ako aj bojazlivcov, aby sa ka\u017ed\u00fd vr\u00e1til domov, ako hovoril Z\u00e1kon.",
    "57": "Potom sa dalo vojsko do pohybu. Ut\u00e1borili sa ju\u017ene od Emauz.",
    "58": "Tu prehovoril J\u00fada: \"Pripravte sa a bojujte udatne! R\u00e1no sa postavte do boja proti t\u00fdmto pohanom! Ve\u010f sa zi\u0161li proti n\u00e1m aby zni\u010dili n\u00e1s a na\u0161u sv\u00e4ty\u0148u!",
    "59": "Lep\u0161ie bude, ke\u010f zomrieme v boji, akoby sme sa mali d\u00edva\u0165 na biedu n\u00e1\u0161ho n\u00e1roda a sv\u00e4tyne.",
    "60": "Ale nech sa stane tak, ako je (Bo\u017eia) v\u00f4\u013ea na nebi!\""
}