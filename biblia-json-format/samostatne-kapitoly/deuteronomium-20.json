{
    "1": "Ke\u010f vytiahne\u0161 do boja proti svojmu nepriate\u013eovi a uvid\u00ed\u0161 tam kone a vozy a viac nepriate\u013esk\u00e9ho vojska, ako m\u00e1\u0161 ty, neboj sa ich, lebo s tebou bude P\u00e1n, tvoj Boh, ktor\u00fd \u0165a vyviedol z Egypta.",
    "2": "A ke\u010f u\u017e bude pred bojom, nech vyst\u00fapi k\u0148az pred vojsko a nech prehovor\u00ed k \u013eudu:",
    "3": "\"Po\u010duj, Izrael! Vy idete dnes do boja proti svojim nepriate\u013eom! Nech sa ne\u013eak\u00e1 va\u0161e srdce, nemajte strach, ani sa nebojte a nechvejte, a",
    "4": "ve\u010f P\u00e1n, v\u00e1\u0161 Boh, je uprostred v\u00e1s a on bude za v\u00e1s bojova\u0165 proti va\u0161im nepriate\u013eom, aby v\u00e1s zachr\u00e1nil.\"",
    "5": "Aj vodcovia v\u0161etk\u00fdch \u0161\u00edkov nech vyvol\u00e1vaj\u00fa, aby po\u010dulo v\u0161etko vojsko: \"Kto si postavil nov\u00fd dom a neposv\u00e4til ho e\u0161te? Nech vyst\u00fapi a nech sa vr\u00e1ti do svojho domu, aby v boji nepadol a neposv\u00e4til ho in\u00fd.",
    "6": "Kto je tu, \u010do vysadil vinicu, ale e\u0161te sa nete\u0161il z jej plodov tak, aby z nej mohol ka\u017ed\u00fd jes\u0165? Nech vyst\u00fapi a vr\u00e1ti sa domov, aby nepadol v boji a in\u00fd nenast\u00fapil na jeho miesto.",
    "7": "A kto je tak\u00fd, \u010do sa zasn\u00fabil, ale e\u0161te si nevoviedol \u017eenu do domu? Nech od\u00edde a nech sa vr\u00e1ti do svojho domu, aby nepadol v boji a neuviedol si ju do domu in\u00fd.\"",
    "8": "A vodcovia bud\u00fa pokra\u010dova\u0165 v re\u010di: \"Kto je bojazliv\u00fd a \u013eakav\u00fd srdcom? Nech vyst\u00fapi a vr\u00e1ti sa domov, aby neoslaboval srdcia svojich bratov, ako je s\u00e1m slab\u00fd.\"",
    "9": "A ke\u010f potom vodcovia \u0161\u00edkov um\u013aknu, nech ka\u017ed\u00fd priprav\u00ed svoje \u0161\u00edky do boja! -",
    "10": "Ak pritiahne\u0161 k mestu, aby si ho dobyl, najprv mu pon\u00fakne\u0161 mier.",
    "11": "Ak prijme a otvor\u00ed br\u00e1ny, bude v\u0161etok \u013eud, ktor\u00fd v \u0148om je, zachovan\u00fd a bude tvoj\u00edm poddan\u00fdm a poplatn\u00edkom.",
    "12": "Ale ak s tebou nebude chcie\u0165 uzavrie\u0165 zmluvu a za\u010dne s tebou bojova\u0165, bude\u0161 ho oblieha\u0165.",
    "13": "A ke\u010f ti ho P\u00e1n, tvoj Boh, vyd\u00e1 do r\u00fak, pobije\u0161 ostr\u00edm me\u010da v\u0161etko, \u010do v \u0148om bude mu\u017esk\u00e9.",
    "14": "Len \u017eeny, deti, dobytok a v\u0161etko, \u010do bude v meste, cel\u00fa jeho koris\u0165 rozde\u013e vojsku a u\u017e\u00edvaj z nepriate\u013eskej koristi, ktor\u00fa ti d\u00e1 P\u00e1n, tvoj Boh.",
    "15": "Tak nalo\u017e\u00ed\u0161 so v\u0161etk\u00fdmi mestami, ktor\u00e9 bud\u00fa vzdialen\u00e9 od teba a nie s\u00fa v po\u010dte t\u00fdch, \u010do sa ti dostan\u00fa do vlastn\u00edctva.",
    "16": "Iba z miest n\u00e1rodov, ktor\u00e9 ti d\u00e1 P\u00e1n, tvoj Boh, nenech\u00e1\u0161 nikoho na\u017eive,",
    "17": "le\u017e pobije\u0161 ich ostr\u00edm me\u010da: Hetejcov, Ferezejcov, Hevejcov a Jebuzejcov, ako ti prik\u00e1zal P\u00e1n, tvoj Boh,",
    "18": "aby v\u00e1s nenau\u010dili robi\u0165 v\u0161etky ohavnosti, ktor\u00e9 robievali oni svojim bohom, a vy by ste t\u00fdm zhre\u0161ili proti P\u00e1novi, svojmu Bohu.",
    "19": "Ak bude\u0161 oblieha\u0165 nejak\u00e9 mesto pridlho a obkoles\u00ed\u0161 ho valmi, aby si ho dobyl, nevyr\u00fab stromy, ktor\u00e9 d\u00e1vaj\u00fa ovocie na jedenie, ani neni\u010d sekerami okolit\u00fd kraj, ve\u010f s\u00fa to stromy a nie \u013eudia, a preto nebud\u00fa m\u00f4c\u0165 rozmno\u017ei\u0165 po\u010det t\u00fdch, ktor\u00ed bud\u00fa bojova\u0165 proti tebe.",
    "20": "Ale ak tam nebud\u00fa \u00farodn\u00e9 stromy, iba div\u00e9, ktor\u00e9 sa na nie\u010do hodia, vysekaj ich a urob si z nich pevnosti a\u017e dotia\u013e, k\u00fdm sa nezmocn\u00ed\u0161 mesta, ktor\u00e9 bude proti tebe bojova\u0165."
}