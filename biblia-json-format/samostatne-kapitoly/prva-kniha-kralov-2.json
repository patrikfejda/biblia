{
    "1": "Ke\u010f sa bl\u00ed\u017eili dni D\u00e1vidovej smrti, dal svojmu synovi \u0160alam\u00fanovi tieto pr\u00edkazy:",
    "2": "\"Ja idem cestou, ktorou ide cel\u00fd svet; bu\u010f siln\u00fd a vzmu\u017e sa!",
    "3": "Zachov\u00e1vaj, \u010do \u017eiada P\u00e1n, tvoj Boh, kr\u00e1\u010daj jeho cestami, zachov\u00e1vaj jeho z\u00e1kony, pr\u00edkazy, pr\u00e1va a nariadenia, ako je nap\u00edsan\u00e9 v Moj\u017ei\u0161ovom z\u00e1kone, aby si mal \u00faspech vo v\u0161etkom, \u010do podnikne\u0161, a v\u0161ade, kde sa obr\u00e1ti\u0161.",
    "4": "Aby P\u00e1n splnil slovo, ktor\u00e9 o mne povedal: \"Ak si tvoji synovia bud\u00fa d\u00e1va\u0165 pozor na svojej ceste a cel\u00fdm srdcom i celou du\u0161ou bud\u00fa verne kr\u00e1\u010da\u0165 predo mnou,\" povedal, \"nebude nikdy nik z tvojich odstr\u00e1nen\u00fd z tr\u00f3nu Izraela.\"",
    "5": "Potom vie\u0161 s\u00e1m, \u010do mi urobil Joab, syn Sarvie, \u010do urobil dvom velite\u013eom izraelsk\u00e9ho vojska, N\u00e9rovmu synovi Abnerovi a Jeterovmu synovi Amasovi, \u017ee ich zabil a v \u010dase mieru vylieval krv ako za vojny a nevinnou krvou po\u0161kvrnil opasok, ktor\u00fd m\u00e1m na p\u00e1se, a obuv, ktor\u00fa m\u00e1m na noh\u00e1ch.",
    "6": "Urob pod\u013ea svojho uv\u00e1\u017eenia, ale nedopus\u0165, aby jeho \u0161ediny zost\u00fapili pokojne do podsvetia!",
    "7": "Synom Gala\u00e1d\u010dana Berzelaiho preukazuj blahosklonnos\u0165, nech s\u00fa medzi tvojimi stolov\u00fdmi spolo\u010dn\u00edkmi, lebo pr\u00e1ve takto mi vy\u0161li v \u00fastrety, ke\u010f som bol na \u00fateku pred tvoj\u00edm bratom Absol\u00f3nom.",
    "8": "Potom m\u00e1\u0161 bl\u00edzko seba Semeiho, syna Benjam\u00ednca Geru z Bahurim. On vrhal na m\u0148a najtvrd\u0161iu kliatbu, ke\u010f som i\u0161iel do Mahanaimu. Potom mi pri\u0161iel v \u00fastrety k Jord\u00e1nu; vtedy som sa mu zaprisahal na P\u00e1na: \"Nezabijem \u0165a me\u010dom!\"",
    "9": "Ale ty ho nenechaj bez trestu; ve\u010f si m\u00fadry \u010dlovek, vie\u0161, ako m\u00e1\u0161 s n\u00edm nalo\u017ei\u0165, aby si jeho \u0161ediny skrvaven\u00e9 sprevadil do podsvetia.\"",
    "10": "Potom sa D\u00e1vid ulo\u017eil k svojim otcom a pochovali ho v D\u00e1vidovom meste.",
    "11": "\u010cas, ktor\u00fd D\u00e1vid kra\u013eoval nad Izraelom, je \u0161tyridsa\u0165 rokov. V Hebrone kra\u013eoval sedem rokov a v Jeruzaleme kra\u013eoval tridsa\u0165tri rokov.",
    "12": "\u0160alam\u00fan nast\u00fapil na tr\u00f3n svojho otca D\u00e1vida a jeho kr\u00e1\u013eovstvo sa ve\u013emi upevnilo. -",
    "13": "Vtedy pri\u0161iel Hagitin syn Adoni\u00e1\u0161 za \u0160alam\u00fanovou matkou Betsabe. Ona sa sp\u00fdtala: \"Znamen\u00e1 tvoj pr\u00edchod dobro?\" Odpovedal: \"Dobro.\"",
    "14": "Potom povedal: \"Chcel by som ti nie\u010do poveda\u0165.\" Odpovedala: \"Hovor!\"",
    "15": "A on vravel: \"Ty vie\u0161, \u017ee mne patrilo kr\u00e1\u013eovstvo a cel\u00fd Izrael \u010dakal, \u017ee ja budem kr\u00e1\u013eom. Potom mi kr\u00e1\u013eovstvo uniklo a pripadlo m\u00f4jmu bratovi, preto\u017ee mu ho ur\u010dil P\u00e1n.",
    "16": "Teraz v\u0161ak m\u00e1m k tebe len jedin\u00fa prosbu, neodmietni ma!\" Povedala mu: \"Hovor!\"",
    "17": "I povedal: \"Prihovor sa u kr\u00e1\u013ea \u0160alam\u00fana - ve\u010f teba neodmietne -, aby mi dal za man\u017eelku Sunamitku Abisagu.\"",
    "18": "Betsabe mu odpovedala: \"Dobre, prihovor\u00edm sa za teba u kr\u00e1\u013ea\"",
    "19": "Potom Betsabe vo\u0161la ku kr\u00e1\u013eovi \u0160alam\u00fanovi prihovori\u0165 sa u neho za Adoni\u00e1\u0161a. Kr\u00e1\u013e jej vstal v \u00fastrety, uklonil sa jej a sadol si na tr\u00f3n. Pre kr\u00e1\u013eovu matku postavili tr\u00f3n, posadila sa mu po pravici",
    "20": "a vravela: \"Jedin\u00fa mali\u010dk\u00fa prosbu m\u00e1m k tebe neodmietni ma!\" Kr\u00e1\u013e jej povedal: \"\u017diadaj si, matka, neodmietnem \u0165a!\"",
    "21": "I povedala: \"Nech dostane Sunamitku Abisagu tvoj brat Adoni\u00e1\u0161 za man\u017eelku!\"",
    "22": "Kr\u00e1\u013e \u0160alam\u00fan povedal svojej matke: \"Pre\u010do ty \u017eiada\u0161 pre Adoni\u00e1\u0161a Sunamitku Abisagu? \u017diadaj pre neho hne\u010f kr\u00e1\u013eovstvo! Ve\u010f je moj\u00edm star\u0161\u00edm bratom a s n\u00edm dr\u017e\u00ed k\u0148az Abiatar a Joab, syn Sarvie!\"",
    "23": "Potom sa kr\u00e1\u013e \u0160alam\u00fan zaprisahal na P\u00e1na: \"Toto nech mi urob\u00ed Boh a toto nech mi prid\u00e1, \u017ee sa Adoni\u00e1\u0161 touto re\u010dou vyslovil proti vlastn\u00e9mu \u017eivotu.",
    "24": "A tak teraz ako \u017eije P\u00e1n, ktor\u00fd ma upevnil a posadil na tr\u00f3n m\u00f4jho otca D\u00e1vida a ktor\u00fd mi pod\u013ea svojho s\u013eubu zalo\u017eil dom, Adoni\u00e1\u0161 dnes zomrie!\"",
    "25": "Potom kr\u00e1\u013e \u0160alam\u00fan poveril Jojadovho syna Banai\u00e1\u0161a a on mu zasadil smrte\u013en\u00fd \u00fader.",
    "26": "K\u0148azovi Abiatarovi kr\u00e1\u013e povedal: \"Cho\u010f do Anatotu na svoj majetok, lebo si synom smrti. Ale dnes \u0165a nezabijem, lebo si pred moj\u00edm otcom D\u00e1vidom nosil archu P\u00e1na, Jahveho, a zn\u00e1\u0161al si v\u0161etky \u00fatrapy, ktor\u00e9 zn\u00e1\u0161al m\u00f4j otec.\"",
    "27": "Takto \u0160alam\u00fan odstr\u00e1nil Abiatara, aby nebol P\u00e1nov\u00fdm k\u0148azom, aby sa splnil P\u00e1nov v\u00fdrok, ktor\u00fd vyslovil v \u0160\u00edle proti domu H\u00e9liho.",
    "28": "Ke\u010f t\u00e1to zves\u0165 do\u0161la k Joabovi - Joab sa toti\u017e pridal k Adoni\u00e1\u0161ovi a nepridal sa k \u0160alam\u00fanovi -, be\u017eal Joab k P\u00e1novmu st\u00e1nku a chytil sa rohov olt\u00e1ra.",
    "29": "Kr\u00e1\u013eovi \u0160alam\u00fanovi ozn\u00e1mili, \u017ee Joab utiekol do P\u00e1novho st\u00e1nku a je teraz ved\u013ea olt\u00e1ra. Vtedy \u0160alam\u00fan poslal Jojadovho syna Banai\u00e1\u0161a s rozkazom: \"Cho\u010f, zotni ho!\"",
    "30": "Ke\u010f Banai\u00e1\u0161 do\u0161iel k P\u00e1novmu st\u00e1nku, oslovil ho: \"Kr\u00e1\u013e rozkazuje: Po\u010f von!\" Odpovedal: \"Nie! Tu chcem zomrie\u0165!\" Banai\u00e1\u0161 podal kr\u00e1\u013eovi spr\u00e1vu: \"Toto hovoril Joab, takto mi odpovedal.\"",
    "31": "Kr\u00e1\u013e odvetil: \"Urob, ako povedal! Zotni ho a pochovaj! Tak odstr\u00e1ni\u0161 odo m\u0148a a od domu m\u00f4jho otca nevinn\u00fa krv, ktor\u00fa vylial Joab.",
    "32": "Nech P\u00e1n vr\u00e1ti jeho krv na jeho hlavu, lebo zo\u0165al dvoch spravodlivej\u0161\u00edch a lep\u0161\u00edch \u013eud\u00ed, ako je s\u00e1m, a bez vedomia m\u00f4jho otca D\u00e1vida ich zabil me\u010dom: N\u00e9rovho syna Abnera, izraelsk\u00e9ho vojvodcu, a Jeterovho syna Amasu, j\u00fadskeho vojvodcu.",
    "33": "Nech jeho krv padne nazad na Joabovu hlavu a na hlavu jeho potomstva naveky. D\u00e1vidovi v\u0161ak, jeho potomstvu, jeho domu a jeho tr\u00f3nu nech P\u00e1n daruje trval\u00fd pokoj!\"",
    "34": "Potom i\u0161iel Jojadov syn Banai\u00e1\u0161 hore, zo\u0165al ho a usmrtil. Pochovali ho v jeho domove na p\u00fa\u0161ti.",
    "35": "A kr\u00e1\u013e postavil Jojadovho syna Banai\u00e1\u0161a namiesto neho nad vojsko a k\u0148aza Sadoka kr\u00e1\u013e postavil namiesto Abiatara.",
    "36": "Potom dal kr\u00e1\u013e zavola\u0165 Semeiho: a povedal mu: \"Postav si dom v Jeruzaleme, b\u00fdvaj tam a neod\u00ed\u010f odtia\u013e nikde!",
    "37": "Lebo len \u010do sa vzdiali\u0161 a prekro\u010d\u00ed\u0161 potok Kedron, vedz; \u017ee ur\u010dite zomrie\u0161, tvoja krv padne na tvoju hlavu.\"",
    "38": "Semei odpovedal kr\u00e1\u013eovi: \"Spr\u00e1vna re\u010d! Ako povedal m\u00f4j kr\u00e1\u013eovsk\u00fd p\u00e1n, tak urob\u00ed tvoj sluha.\" A Semei b\u00fdval dlh\u00fd \u010das v Jeruzaleme.",
    "39": "Ale po troch rokoch Semeiovi u\u0161li dvaja otroci k Ma\u00e1chovmu synovi Achisovi, kr\u00e1\u013eovi G\u00e9tu. Semeiovi doniesli zves\u0165: \"Tvoji sluhovia s\u00fa pr\u00e1ve v G\u00e9te.\"",
    "40": "Nato sa Semei vybral, osedlal si osla a i\u0161iel do G\u00e9tu k Achisovi h\u013eada\u0165 svojich otrokov: Ke\u010f Semei odi\u0161iel a priviedol z G\u00e9tu svojich otrokov,",
    "41": "ozn\u00e1mili \u0160alam\u00fanovi, \u017ee Semei odi\u0161iel z Jeruzalema do G\u00e9tu a vr\u00e1til sa.",
    "42": "Kr\u00e1\u013e dal zavola\u0165 Semeiho a povedal mu: \"Nedal som ti prisaha\u0165 na P\u00e1na a nevaroval som \u0165a: \"Len \u010do vyjde\u0161 a odoberie\u0161 sa hocikde, m\u00f4\u017ee\u0161 by\u0165 ist\u00fd, \u017ee zomrie\u0161!\"? Vtedy si mi povedal: \"Spr\u00e1vna re\u010d, po\u010dul som!\"",
    "43": "Nu\u017e pre\u010do si nezadr\u017eal pr\u00edsahu dan\u00fa na P\u00e1na a pr\u00edkaz, ktor\u00fd som ti dal?",
    "44": "Potom povedal kr\u00e1\u013e Semeimu: \"Ty pozn\u00e1\u0161 v\u0161etko zlo - tvoje srdce si je toho vedom\u00e9 -, ktor\u00e9 si sp\u00e1chal proti m\u00f4jmu otcovi D\u00e1vidovi. Nu\u017e nech P\u00e1n vr\u00e1ti tvoju zlobu na tvoju hlavu!",
    "45": "Kr\u00e1\u013e \u0160alam\u00fan v\u0161ak nech je po\u017eehnan\u00fd a D\u00e1vidov tr\u00f3n nech je ve\u010dne pevn\u00fd pred P\u00e1nom!\"",
    "46": "Kr\u00e1\u013e dal pr\u00edkaz Jojadovmu synovi Banai\u00e1\u0161ovi a on i\u0161iel a zasadil mu smrte\u013en\u00fd \u00fader. Tak sa kr\u00e1\u013eovstvo upevnilo v \u0160alam\u00fanovej ruke."
}