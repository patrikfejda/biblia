{
    "1": "P\u00e1n prehovoril ku mne takto:",
    "2": "\"Ty teda, syn \u010dloveka za\u010dni \u017ealospev nad T\u00fdrom!",
    "3": "A povedz T\u00fdru, ktor\u00fd b\u00fdva pri vstupe na, more a na mnoh\u00fdch ostrovoch kup\u010d\u00ed s n\u00e1rodmi: Toto hovor\u00ed P\u00e1n, Jahve: T\u00fdrus, ty vrav\u00ed\u0161: \"Som vrchol kr\u00e1sy.\"",
    "4": "V srdci mora tvoje hranice, budovatelia \u0165a kr\u00e1snym spravili.",
    "5": "Zo san\u00edrskych cyprusov postavili v\u0161etky tvoje poschodia, z Libanonu doviezli c\u00e9der, by na teba s\u0165a\u017ee\u0148 vzt\u00fd\u010dili,",
    "6": "vesl\u00e1 z dubov B\u00e1\u0161anu urobili pre teba. Dali ti slonovinov\u00fa palubu vykladan\u00fa drevom jed\u013eov\u00fdm z ostrovov kitejsk\u00fdch.",
    "7": "Vy\u0161\u00edvan\u00fd bysus z Egypta boli tvoje plachetky, sl\u00fa\u017eili ti za z\u00e1stavu. Purpur modr\u00fd, \u010derven\u00fd z elisajsk\u00fdch ostrovov boli tvoj\u00edm pokrovom.",
    "8": "\u013dudia zo Sidonu, Aradu boli ti za vesl\u00e1rov, T\u00fdrus, tvoji mudrci boli kormideln\u00edkmi.",
    "9": "Gebalsk\u00ed starci a mudrci zapr\u00e1vali v tebe trhliny. V\u0161etky lode mora a ich n\u00e1morn\u00edci boli u teba, aby prev\u00e1\u017eali tvoj tovar.",
    "10": "Per\u017eania, L\u00fad a P\u00fat boli v tvojom vojsku, boli tvojimi bojovn\u00edkmi, u teba si ve\u0161ali \u0161t\u00edt a prilbu, oni ti dod\u00e1vali lesku.",
    "11": "Synovia Aradu a tvoje vojsko boli na tvojich m\u00faroch dookola a boli str\u00e1\u017ecami v tvojich ve\u017eiach; tulce si ve\u0161ali dookola na tvojich m\u00faroch, oni ti zdokona\u013eovali kr\u00e1su.",
    "12": "Tar\u0161i\u0161 bol tvoj\u00edm kupcom pre mno\u017estvo r\u00f4zneho bohatstva; dod\u00e1vali tvoj tovar za striebro, \u017eelezo, c\u00edn a olovo.",
    "13": "Javan, Tubal a Me\u0161ek boli tvojimi kupcami; \u013eudsk\u00e9 du\u0161e a kovov\u00e9 n\u00e1radie dov\u00e1\u017eali na tvoj trh.",
    "14": "Z Togormovho domu d\u00e1vali na v\u00fdmenu kone, t\u00e1to\u0161e a mulice.",
    "15": "Synovia Dedanu boli tvojimi obchodn\u00edkmi, po\u010detn\u00e9 ostrovy ti boli pr\u00edru\u010dn\u00fdmi kupcami, ako platbu ti don\u00e1\u0161ali slonovinu a ebenov\u00e9 drevo.",
    "16": "Aram bol kupcom pre mno\u017estvo tvojich v\u00fdrobkov; karbunkul, purpur, v\u00fd\u0161ivky, bysus, koraly a rub\u00edny ti d\u00e1vali na v\u00fdmenu.",
    "17": "J\u00fada a Izraelov dom boli tvojimi kupcami, obilie z Minitu, vo\u0148avky, med, olej a balzam ti d\u00e1vali na v\u00fdmenu.",
    "18": "Damask bol tvoj\u00edm kupcom pre mno\u017estvo tvojich v\u00fdrobkov, pre mno\u017estvo rozli\u010dn\u00e9ho bohatstva, chelbonsk\u00e9ho v\u00edna a kr\u00e1snofarebnej vlny.",
    "19": "Dan, Javan, Uzal ti d\u00e1vali na v\u00fdmenu kovan\u00e9 \u017eelezo, \u0161koricu a trs\u0165. Bolo ti to miesto platby.",
    "20": "Dedan kup\u010dil s tebou s vlnen\u00fdmi prikr\u00fdvkami pre jazdu.",
    "21": "Arabi a v\u0161etky knie\u017eat\u00e1 Kedaru boli tvojimi pr\u00edru\u010dn\u00fdmi kupcami, kup\u010dili s tebou baran\u010datami, baranmi a capmi.",
    "22": "Kupci zo S\u00e1by a R\u00e9my, to boli tvoji kupci, rozli\u010dn\u00e9 prvotriedne vo\u0148avky, r\u00f4zne drahokamy a zlato ti d\u00e1vali na v\u00fdmenu.",
    "23": "Haran, Chene a Eden, kupci zo S\u00e1by, As\u00fdr a Chelmad boli tvojimi kupcami.",
    "24": "Oni kup\u010dili s tebou na tvojich tr\u017eisk\u00e1ch so vz\u00e1cnymi l\u00e1tkami, pl\u00e1\u0161\u0165mi z modr\u00e9ho purpuru, v\u00fd\u0161ivkami a pestr\u00fdmi prikr\u00fdvkami, pleten\u00fdmi a trv\u00e1cimi povrazmi.",
    "25": "Tar\u0161i\u0161sk\u00e9 lode ti dov\u00e1\u017eali v\u00fdmenn\u00fd tovar. Pln\u00fd si bol ve\u013emi a nalo\u017een\u00fd uprostred mora,",
    "26": "zaviedli \u0165a na ve\u013ek\u00fa vodu tvoji vesl\u00e1ri: v\u00fdchodn\u00fd vietor \u0165a dol\u00e1mal uprostred mora.",
    "27": "Tvoj majetok, \u010dl\u00e1nky tovaru, n\u00e1morn\u00edci, kormideln\u00edci, t\u00ed, \u010do zapr\u00e1vali na tebe trhliny a prev\u00e1\u017eali tvoj tovar, v\u0161etci tvoji bojovn\u00edci, \u010do ich len bolo na tebe, a cel\u00fd z\u00e1stup, ktor\u00fd bol na tebe, padne doprostred mora v de\u0148 tvojho stroskotania.",
    "28": "Hlasom kriku tvojich kormideln\u00edkov zachvej\u00fa sa pobre\u017eia;",
    "29": "zo svojich lod\u00ed vyst\u00fapia t\u00ed, \u010do sa ch\u00e1pu vesla, n\u00e1morn\u00edci a kormideln\u00edci mora na zem vykro\u010dia;",
    "30": "hlasno bud\u00fa vola\u0165 nad tebou, kri\u010da\u0165 bud\u00fa prehorko, prach si bud\u00fa sypa\u0165 na hlavy a v\u00e1\u013ea\u0165 sa bud\u00fa v popole.",
    "31": "Ple\u0161inu si bud\u00fa robi\u0165 pre teba, op\u00e1\u0161u sa vrecovinou, du\u0161ou zhorknutou bud\u00fa plaka\u0165 nad tebou trpk\u00fdm n\u00e1rekom.",
    "32": "\u017dalospev si bud\u00fa (v svojom \u017eiali) spieva\u0165 nad tebou, bud\u00fa \u017eiali\u0165 za tebou: Kto bol ako T\u00fdrus, \u010do zhynul uprostred mora?",
    "33": "Ke\u010f tvoj tovar z mora prich\u00e1dzal, s\u00fdtil si mnoh\u00e9 n\u00e1rody, mno\u017estvom svojho bohatstva a tovaru obohacoval si kr\u00e1\u013eov zeme.",
    "34": "Teraz, stroskotan\u00fd, z mora zmizol si do priepasti v\u00f4d; tvoj tovar a tvoje z\u00e1stupy sa ponorili s tebou.",
    "35": "T\u00ed, \u010do ob\u00fdvaj\u00fa ostrovy, zdesili sa nad tebou, ich kr\u00e1li sa stra\u0161ne zhrozili, chveje sa im tv\u00e1r.",
    "36": "Kupci kme\u0148ov si p\u00edskaj\u00fa nad tebou, ve\u010f si ostal postrachom, nikdy viac \u0165a u\u017e nebude.\""
}