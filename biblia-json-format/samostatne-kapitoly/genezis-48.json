{
    "1": "Po t\u00fdchto udalostiach ozn\u00e1mili Jozefovi: \"Tvoj otec je chor\u00fd!\" Tu on vzal so sebou oboch svojich synov, Manassesa a Efraima.",
    "2": "A ke\u010f Jakubovi ozn\u00e1mili: \"H\u013ea, tvoj syn Jozef pri\u0161iel k tebe!\", Izrael pozbieral v\u0161etky svoje sily a posadil sa na l\u00f4\u017eku.",
    "3": "Potom Jakub hovoril Jozefovi: \"V\u0161emoh\u00faci Boh sa mi zjavil v Luze, v krajine Kana\u00e1n, po\u017eehnal ma",
    "4": "a povedal mi: \"H\u013ea, ja \u0165a rozplod\u00edm a rozmno\u017e\u00edm a urob\u00edm z teba mno\u017estvo n\u00e1rodov a tebe a tvojmu potomstvu po tebe d\u00e1m t\u00fato krajinu do vlastn\u00edctva naveky.\"",
    "5": "Preto tvoji dvaja synovia, ktor\u00ed sa ti narodili v Egypte, bud\u00fa moji. Efraim a Manasses bud\u00fa moji, ako s\u00fa Ruben a Simeon.",
    "6": "Ale deti, ktor\u00e9 sa ti narodili po nich, bud\u00fa tvoje a uved\u00fa sa pod menom svojich bratov vo svojom dedi\u010dnom podiele.",
    "7": "Ke\u010f som pri\u0161iel z Mezopot\u00e1mie, zomrela mi cestou v krajine Kana\u00e1n R\u00e1chel, k\u00fasok cesty ako sa vch\u00e1dza do Efraty, a pochoval som ju tam na ceste do Efraty, \u010di\u017ee do Betlehema.\"",
    "8": "Ke\u010f Izrael videl Jozefov\u00fdch synov, sp\u00fdtal sa: \"Kto s\u00fa t\u00edto?\"",
    "9": "A on mu odvetil: \"To s\u00fa moji synovia, ktor\u00fdch mi tu Boh do\u017ei\u010dil!\" Povedal mu: \"Prive\u010f ich ku mne, nech ich po\u017eehn\u00e1m!\"",
    "10": "Izraelove o\u010di boli toti\u017e starobou zakalen\u00e9, tak\u017ee dobre nevidel. Ke\u010f ich teda priviedol k nemu, on ich pobozkal a hladkal ich.",
    "11": "Potom Izrael povedal Jozefovi: \"Nikdy som neveril, \u017ee \u0165a e\u0161te uzriem, a Boh dal mi vidie\u0165 nielen teba, ale e\u0161te i tvoje potomstvo!\"",
    "12": "Nato ich Jozef odtiahol z jeho kolien a oni sa poklonili pred n\u00edm a\u017e po zem.",
    "13": "I vzal Jozef oboch synov, Efraima napravo od seba, teda na\u013eavo od Izraela, a Manassesa na\u013eavo od seba, teda napravo od Izraela, a priviedol ich k nemu.",
    "14": "Ale Izrael vystrel pravicu a polo\u017eil ju na Efraimovu hlavu, hoci bol mlad\u0161\u00ed, a svoju \u013eavicu polo\u017eil na Manassesovu hlavu: ruky teda prekr\u00ed\u017eil hoci Manasses bol prvoroden\u00fd.",
    "15": "Potom po\u017eehnal Jozefa t\u00fdmito slovami: \"Boh, pred tv\u00e1rou ktor\u00e9ho chodievali moji otcovia Abrah\u00e1m a Iz\u00e1k, Boh, ktor\u00fd mi bol pastierom od mojej mladosti a\u017e do dne\u0161n\u00e9ho d\u0148a,",
    "16": "anjel, ktor\u00fd ma vytrhol zo v\u0161etk\u00e9ho zl\u00e9ho, nech t\u00fdchto chlapcov po\u017eehn\u00e1! Nech v nich \u010falej trv\u00e1 moje meno i meno mojich otcov Abrah\u00e1ma a Iz\u00e1ka a nech rast\u00fa a mno\u017eia sa na zemi!\"",
    "17": "Ke\u010f Jozef zbadal, \u017ee jeho otec polo\u017eil svoju pravicu na Efraimovu hlavu, nevidelo sa mu to a chytil ruku svojho otca, aby ju prelo\u017eil z Efraimovej hlavy na hlavu Manassesovu,",
    "18": "pri\u010dom Jozef vravel svojmu otcovi: \"Nie tak, ot\u010de m\u00f4j, lebo tento je prvoroden\u00fd! Polo\u017e svoju pravicu na jeho hlavu!\"",
    "19": "Jeho otec sa v\u0161ak vzoprel a povedal: \"Viem to, syn m\u00f4j, viem to ja! Aj z neho bud\u00fa n\u00e1rody, aj on bude mocn\u00fd, ale jeho mlad\u0161\u00ed brat bude mocnej\u0161\u00ed ako on a jeho potomstvom bud\u00fa mno\u017estv\u00e1 n\u00e1rodov.\"",
    "20": "I po\u017eehnal ich v ten de\u0148 a povedal: \"Tebou bude po\u017eehn\u00e1va\u0165 Izrael a bude hovori\u0165: \"Boh nech ti urob\u00ed ako Efraimovi a Manassesovi.\" A tak uprednostnil Efraima pred Manassesom.",
    "21": "Potom povedal Izrael Jozefovi: \"Ja u\u017e iste zomriem, ale Boh bude s vami a op\u00e4\u0165 v\u00e1s zavedie do krajiny va\u0161ich otcov.",
    "22": "Tebe v\u0161ak d\u00e1vam o podiel viac ako tvojim bratom, o ten (podiel), ktor\u00fd som vyrval Amorej\u010danom me\u010dom a ku\u0161ou.\""
}