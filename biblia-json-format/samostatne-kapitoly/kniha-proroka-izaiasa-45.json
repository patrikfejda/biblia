{
    "1": "Toto hovor\u00ed P\u00e1n svojmu pomazan\u00e9mu, K\u00fdrovi, ktor\u00e9ho som vzal za prav\u00fa ruku, aby som pred n\u00edm po\u0161liapal n\u00e1rody a odp\u00e1sal bedr\u00e1 kr\u00e1\u013eov, aby sa pred n\u00edm otvorili vr\u00e1ta a br\u00e1ny sa nezatvorili:",
    "2": "Ja p\u00f4jdem pred tebou, \u010do je hrbo\u013eat\u00e9, urovn\u00e1m, kovov\u00e9 br\u00e1ny prelom\u00edm a \u017eelezn\u00e9 z\u00e1vory pozr\u00e1\u017eam.",
    "3": "D\u00e1m ti poklady ukryt\u00e9 v tme a tajnosti skr\u00fd\u0161, aby si vedel, \u017ee ja som P\u00e1n, ktor\u00fd \u0165a vol\u00e1m po mene - Boh Izraela.",
    "4": "Pre svojho sluhu, Jakuba a Izrael, svojho vyvolenca, som \u0165a zavolal po mene a dal som ti n\u00e1zvy, hoci si ma nepoznal.",
    "5": "Ja som P\u00e1n a in\u00e9ho niet, okrem m\u0148a nieto Boha. Op\u00e1sal som \u0165a, hoci si ma nepoznal,",
    "6": "aby vedeli od v\u00fdchodu slnka i od z\u00e1padu, \u017ee okrem m\u0148a nieto nikoho, ja som P\u00e1n a in\u00e9ho niet.",
    "7": "Formujem svetlo a tvor\u00edm tmu, sp\u00f4sobujem blaho a utv\u00e1ram ne\u0161\u0165astie, ja som P\u00e1n, \u010do rob\u00edm toto v\u0161etko.",
    "8": "Roste, nebes\u00e1, zhora, z oblakov nech pr\u0161\u00ed pravda. Otvor sa, zem, nech urod\u00ed sa sp\u00e1sa a spolu s \u0148ou nech pu\u010d\u00ed spravodlivos\u0165: Ja, P\u00e1n, som ju stvoril.\"",
    "9": "Beda tomu, \u010do sa so svoj\u00edm tvorcom h\u00e1da, jeden \u010drep z \u010drepov zeme. \u010ci hlina povie tvorcovi: \"\u010co rob\u00ed\u0161, ve\u010f tvoje dielo nem\u00e1 r\u00fak?\"",
    "10": "Beda tomu, \u010do vrav\u00ed otcovi: \"\u010co plod\u00ed\u0161?\" - a \u017eene: \"\u010co sa zv\u00edja\u0161 v k\u0155\u010doch?\"",
    "11": "Toto hovor\u00ed P\u00e1n, Sv\u00e4t\u00fd Izraela, jeho tvorca: \"P\u00fdtate sa ma o bud\u00facnosti mojich synov a rozkazujete o diele mojich r\u00fak?",
    "12": "Ja som u\u010dinil zem a \u010dloveka na nej som ja stvoril. Moje ruky roztiahli nebes\u00e1 a rozk\u00e1zal som v\u0161etk\u00e9mu ich vojsku.",
    "13": "Ja som ho vzbudil v pravde a v\u0161etky jeho cesty urovn\u00e1m, on postav\u00ed moje mesto a mojich zajatcov prepust\u00ed, nie za k\u00fapnu cenu ani za dar,\" hovor\u00ed P\u00e1n z\u00e1stupov.",
    "14": "Toto hovor\u00ed P\u00e1n: \"Zisk Egypta a mzda Ku\u0161u a Sabejci, chlapi urasten\u00ed, prejd\u00fa k tebe a bud\u00fa tvoji. Za tebou p\u00f4jdu, v okov\u00e1ch prejd\u00fa, pred tebou sa sklonia, teba bud\u00fa prosi\u0165: \"Len u teba je Boh, in\u00e9ho niet, viac bohov nieto.\"",
    "15": "Ty si naozaj skryt\u00fd Boh, Boh Izraela, spasite\u013e!",
    "16": "Zahanben\u00ed s\u00fa a potupen\u00ed v\u0161etci, spolu do\u0161li pohanenia tvorcovia modiel.",
    "17": "Izraela spasil P\u00e1n ve\u010dnou sp\u00e1sou. Nebudete zahanben\u00ed ani potupen\u00ed na veky ve\u010dn\u00e9.",
    "18": "Lebo toto hovor\u00ed P\u00e1n, Boh, stvorite\u013e neba, - on je Boh, ktor\u00fd stvoril zem, u\u010dinil ju a upevnil. Nie pr\u00e1zdnou ju stvoril, obydl\u00edm ju urobil - : \"Ja som P\u00e1n a in\u00e9ho niet.",
    "19": "Nie v \u00fakryte som hovoril, na tmavom mieste zeme, nepovedal som Jakubovmu potomstvu: Nadarmo ma h\u013eadajte! Ja som P\u00e1n, ktor\u00fd vrav\u00edm pravdu, oznamujem priamos\u0165.",
    "20": "Zhroma\u017edite sa, po\u010fte, z\u00ed\u010fte sa spolu, zachr\u00e1nenci z n\u00e1rodov! Nech\u00e1pav\u00ed s\u00fa, \u010do nosia svoje modly dreven\u00e9 a modlia sa k bohu, ktor\u00fd nespas\u00ed.",
    "21": "Ozn\u00e1mte a pribl\u00ed\u017ete sa, ba pora\u010fte sa spolu: Kto toto hovoril od za\u010diatku, predpovedal to odd\u00e1vna? \u010ci nie ja, Jahve? A niet u\u017e Boha okrem m\u0148a: Boha prav\u00e9ho a sp\u00e1sneho nieto mimo m\u0148a.",
    "22": "Ku mne sa obr\u00e1\u0165te, spasen\u00e9 budete v\u0161etky kon\u010diny zeme, ve\u010f ja som Boh a in\u00e9ho niet.",
    "23": "Na seba som prisahal, z mojich \u00fast vy\u0161la pravda, slovo, ktor\u00e9 sa nevr\u00e1ti, \u017ee mne sa sklon\u00ed ka\u017ed\u00e9 koleno, prisaha\u0165 bude ka\u017ed\u00fd jazyk:",
    "24": "\"Len v P\u00e1novi,\" povedia o mne, \"je pravda a moc.\" K nemu pr\u00eddu, a to zahanben\u00ed, v\u0161etci, \u010do proti nemu bl\u010dali.",
    "25": "V P\u00e1novi sa ospravedln\u00ed a osl\u00e1vi v\u0161etko Izraelovo potomstvo."
}