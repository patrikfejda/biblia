{
    "1": "Jericho zatvorilo br\u00e1ny a bolo uzavret\u00e9 pred Izraelov\u00fdmi synmi. Nik nemohol ani vyjs\u0165, ani vojs\u0165.",
    "2": "Tu P\u00e1n povedal Jozuemu: \"H\u013ea, do tvojich r\u00fak som dal Jericho, aj jeho kr\u00e1\u013ea s udatn\u00fdmi mu\u017emi!",
    "3": "V\u0161etci bojovn\u00edci tiahnite okolo mesta! Jeden raz ob\u00eddete mesto. Tak to urob\u00ed\u0161 po \u0161es\u0165 dn\u00ed.",
    "4": "Siedmi k\u0148azi nech nes\u00fa pred archou sedem tr\u00fab. Na siedmy de\u0148 ob\u00eddete mesto sedemkr\u00e1t a k\u0148azi nech tr\u00fabia (na tr\u00fabach)!",
    "5": "A\u017e zaznie znamenie rohu a za\u010dujete hlas tr\u00faby, v\u0161etok \u013eud nech zakri\u010d\u00ed mohutn\u00fdm hlasom, mestsk\u00e9 m\u00fary sa zosun\u00fa a \u013eud vnikne dovn\u00fatra, ka\u017ed\u00fd z toho miesta, kde je.\" -",
    "6": "Nunov syn Jozue zvolal k\u0148azov a povedal im: \"Neste archu zmluvy a siedmi k\u0148azi nech nes\u00fa sedem tr\u00fab pred P\u00e1novou archou!\"",
    "7": "A \u013eudu povedal: \"Cho\u010fte a ob\u00ed\u010fte mesto! Bojovn\u00edci nech id\u00fa pred P\u00e1novou archou!\" -",
    "8": "Ke\u010f Jozue dal \u013eudu tento rozkaz, vy\u0161li siedmi k\u0148azi, ktor\u00ed niesli sedem tr\u00fab pred P\u00e1nom, a tr\u00fabili. Archa P\u00e1novej zmluvy i\u0161la za nimi.",
    "9": "Bojovn\u00edci tiahli pred k\u0148azmi, ktor\u00ed tr\u00fabili, a ostatn\u00fd \u013eud i\u0161iel za archou za st\u00e1leho hlaholu tr\u00fab.",
    "10": "\u013dudu Jozue nariadil: \"Nerobte krik, nech nepo\u010du\u0165 v\u00e1\u0161 hlas a z va\u0161ich \u00fast nech nevyjde ani jedno slovo a\u017e do d\u0148a, ke\u010f v\u00e1m zavel\u00edm: \"Kri\u010dte!\" Potom zakri\u010d\u00edte!\"",
    "11": "Tak P\u00e1nova archa obch\u00e1dzala mesto. Obi\u0161li raz, potom sa vr\u00e1tili do t\u00e1bora a cez noc zostali v t\u00e1bore.",
    "12": "Jozue vstal v\u010dasr\u00e1no, k\u0148azi niesli P\u00e1novu archu",
    "13": "a siedmi k\u0148azi, ktor\u00ed niesli sedem tr\u00fab, kr\u00e1\u010dali pred P\u00e1novou archou a ustavi\u010dne tr\u00fabili. Bojovn\u00edci tiahli pred nimi a ostatn\u00fd \u013eud i\u0161iel za P\u00e1novou archou za st\u00e1leho hlaholu tr\u00fab.",
    "14": "Aj na druh\u00fd de\u0148 obi\u0161li raz mesto; potom sa vr\u00e1tili do t\u00e1bora. Tak to robili \u0161es\u0165 dn\u00ed. -",
    "15": "Ale na siedmy de\u0148 vstali zav\u010dasu, pri v\u00fdchode zorni\u010dky, a obi\u0161li mesto sedemkr\u00e1t pod\u013ea doteraj\u0161ieho sp\u00f4sobu. Sedemkr\u00e1t obi\u0161li mesto len v tento de\u0148.",
    "16": "Ke\u010f zatr\u00fabili k\u0148azi pri siedmej obch\u00f4dzke, Jozue zavelil \u013eudu: \"Zakri\u010dte, lebo P\u00e1n v\u00e1m mesto dal. -",
    "17": "Ale mesto i so v\u0161etk\u00fdm, \u010do je v \u0148om, nech je pod kliatbou zasv\u00e4ten\u00e9 P\u00e1novi! Len neviestka Rachab nech ostane na\u017eive - ona a v\u0161etci, ktor\u00ed s\u00fa s \u0148ou v dome -, lebo ukryla vyzveda\u010dov, ktor\u00fdch sme vyslali.",
    "18": "Len sa chr\u00e1\u0148te toho, \u010do je pod kliatbou, aby ste (nezat\u00fa\u017eili a) nevzali nie\u010do z toho, \u010do je prekliate. T\u00fdm by ste zvolali na izraelsk\u00fd t\u00e1bor kliatbu a priviedli ho do ne\u0161\u0165astia.",
    "19": "Ale v\u0161etko striebro i zlato a meden\u00e9 i \u017eelezn\u00e9 n\u00e1radie nech je zasv\u00e4ten\u00e9 P\u00e1novi a ulo\u017een\u00e9 do P\u00e1novho pokladu!\" -",
    "20": "\u013dud kri\u010dal a tr\u00faby zvu\u010dali. Ke\u010f \u013eud za\u010dul zvuk tr\u00fab, v\u0161etci zakri\u010dali mohutn\u00fdm hlasom. M\u00fary sa zosuli a \u013eud vnikal do mesta, ka\u017ed\u00fd z toho miesta, kde bol. Tak zaujali mesto.",
    "21": "Potom me\u010dom vykonali kliatbu na v\u0161etkom, \u010do bolo v meste: na mu\u017eovi i \u017eene, mlad\u00edkovi i starcovi, na b\u00fdkovi, ovci i oslovi. -",
    "22": "Obidvom mu\u017eom, ktor\u00ed boli v krajine na v\u00fdzved\u00e1ch, Jozue nariadil: \"Cho\u010fte do domu neviestky a vyve\u010fte odtia\u013e \u017eenu i v\u0161etk\u00fdch jej pr\u00edslu\u0161n\u00edkov, ako ste jej pod pr\u00edsahou s\u013e\u00fabili!\"",
    "23": "Mlad\u00ed mu\u017eovia, vyzveda\u010di, \u0161li a priviedli Rachabu, jej otca i matku, jej bratov a v\u0161etk\u00fdch jej pr\u00edslu\u0161n\u00edkov. Tak doviedli v\u0161etk\u00fdch jej pr\u00edbuzn\u00fdch a umiestili ich ved\u013ea izraelsk\u00e9ho t\u00e1bora.",
    "24": "Mesto v\u0161ak, i so v\u0161etk\u00fdm, \u010do bolo v \u0148om, sp\u00e1lili oh\u0148om. Len striebro, zlato a meden\u00e9 i \u017eelezn\u00e9 n\u00e1radie vlo\u017eili do P\u00e1novho pokladu.",
    "25": "Ale neviestku Rachab a jej rodinu so v\u0161etk\u00fdmi pr\u00edslu\u0161n\u00edkmi ponechal Jozue na\u017eive a zostala medzi Izraelitmi a\u017e podnes, lebo ona ukryla poslov, ktor\u00fdch vyslal Jozue do Jericha na v\u00fdzvedy. -",
    "26": "Vtedy Jozue zaviazal (\u013eud) touto pr\u00edsahou: \"Nech je zlore\u010den\u00fd pred P\u00e1nom mu\u017e, ktor\u00fd by sa odv\u00e1\u017eil postavi\u0165 mesto Jericho! Za cenu prvoroden\u00e9ho syna bude kl\u00e1s\u0165 jeho z\u00e1klady a za cenu najmlad\u0161ieho syna nasadzova\u0165 jeho br\u00e1ny!\"",
    "27": "A P\u00e1n bol s Jozuem a jeho meno sa nieslo celou krajinou."
}