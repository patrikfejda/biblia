{
    "1": "Potom som zazrel, \u017ee na oblohe, ktor\u00e1 bola nad hlavou cherubov, uk\u00e1zalo sa nad nimi \u010dosi ako kame\u0148 zaf\u00edr, \u010do sa na v\u00fdzor podobalo tr\u00f3nu.",
    "2": "I riekol mu\u017eovi, oble\u010den\u00e9mu do pl\u00e1tna: \"Cho\u010f medzi koles\u00e1 pod cherub\u00ednmi a vezmi spomedzi cherub\u00ednov pln\u00e9 priehr\u0161tie \u017eerav\u00e9ho uhlia a rozsyp to na mesto!\" Odi\u0161iel teda pred mojimi o\u010dami.",
    "3": "Cherub\u00edni v\u0161ak st\u00e1li napravo od domu, ke\u010f ten mu\u017e vst\u00fapil, a oblak zapl\u0148oval vn\u00fatorn\u00e9 n\u00e1dvorie.",
    "4": "Vtom sa P\u00e1nova sl\u00e1va zdvihla sponad cherub\u00ednov na prah domu, dom sa zaplnil oblakom a n\u00e1dvorie bolo pln\u00e9 lesku P\u00e1novej sl\u00e1vy.",
    "5": "A \u0161elest kr\u00eddel cherubov bolo po\u010du\u0165 a\u017e na vonkaj\u0161ie n\u00e1dvorie podobne hlasu v\u0161emoh\u00faceho Boha, ke\u010f .hovor\u00ed.",
    "6": "A ke\u010f rozk\u00e1zal \u010dlovekovi oble\u010den\u00e9mu do pl\u00e1tna: \"Vezmi ohe\u0148 spomedzi kr\u00fat\u0148avy, spomedzi cherub\u00ednov!\", on i\u0161iel a zastal pri kolese.",
    "7": "Vtedy cherub vystrel ruku spomedzi cherubov k oh\u0148u, ktor\u00fd bol medzi cherubmi, nabral a dal do priehr\u0161tia tomu, \u010do bol oble\u010den\u00fd do pl\u00e1tna. On vzal a odi\u0161iel.",
    "8": "A na cheruboch pod ich kr\u00eddlami sa zjavila podoba \u013eudskej ruky.",
    "9": "Pozeral som a h\u013ea, pri cheruboch boli \u0161tyri koles\u00e1, po jednom kolese pri ka\u017edom cherubovi, v\u00fdzor kolies v\u0161ak bol ako lesk drahokamu tarzis.",
    "10": "\u010co do v\u00fdzoru mali v\u0161etky \u0161tyri rovnak\u00fa podobu, akoby bolo koleso v kolese.",
    "11": "Ke\u010f i\u0161li, i\u0161li na \u0161tyri strany, pri pohybe sa neobracali, ale ktor\u00fdm smerom sa obr\u00e1tilo predn\u00e9, i\u0161li za n\u00edm, neobr\u00e1tili sa pri pohybe.",
    "12": "A cel\u00e9 ich telo, ich chrbty, kr\u00eddla aj koles\u00e1 boli dookola pln\u00e9 o\u010d\u00ed (pri svojich \u0161tyroch koles\u00e1ch).",
    "13": "Koles\u00e1 v\u0161ak boli pred mojimi u\u0161ami nazvan\u00e9 Kr\u00fat\u0148ava.",
    "14": "Ka\u017ed\u00fd mal \u0161tyri tv\u00e1re: prv\u00e1 tv\u00e1r, tv\u00e1r cheruba, druh\u00e1 tv\u00e1r, tv\u00e1r \u010dloveka, tretia tv\u00e1r leva a \u0161tvrt\u00e1 tv\u00e1r orla.",
    "15": "Vtom sa cherubi zdvihli: bola to t\u00e1 \u017eiv\u00e1 bytos\u0165, ktor\u00fa som videl pri rieke Chobar.",
    "16": "Ke\u010f cherubi i\u0161li, i\u0161li popri nich aj koles\u00e1, a ke\u010f si cherubi zdvihli kr\u00eddla, aby sa vzniesli zo zeme, koles\u00e1 sa neobr\u00e1tili od ich boku.",
    "17": "Ke\u010f t\u00ed zastali, zastali, ke\u010f sa vzniesli, vzniesli sa s nimi, preto\u017ee v nich bol duch \u017eivej bytosti.",
    "18": "Tu P\u00e1nova sl\u00e1va opustila prah domu a zastala nad cherubmi.",
    "19": "Nato si cherubi zdvihli kr\u00eddla a pred mojimi o\u010dami sa pri odchode vzniesli zo zeme, podobne s nimi aj koles\u00e1, a zastali pri vchode v\u00fdchodnej br\u00e1ny P\u00e1novho domu a odhora nad nimi bola sl\u00e1va Izraelovho Boha.",
    "20": "To bola \u017eiv\u00e1 bytos\u0165, ktor\u00fa som videl pod Izraelov\u00fdm Bohom pri rieke Chobar a dozvedel som sa, \u017ee s\u00fa to cherubi.",
    "21": "Po \u0161tyri tv\u00e1re mal ka\u017ed\u00fd a ka\u017ed\u00fd \u0161tyri kr\u00eddla, pod kr\u00eddlami v\u0161ak mali \u010dosi ako \u013eudsk\u00e9 ruky.",
    "22": "A \u010do do podoby ich tv\u00e1r\u00ed, boli to tv\u00e1re, ktor\u00e9 som videl pri rieke Chobar (ich tv\u00e1re aj ich sam\u00fdch). Ka\u017ed\u00fd \u0161iel smerom svojej tv\u00e1re."
}