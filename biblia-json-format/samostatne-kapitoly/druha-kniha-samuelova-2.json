{
    "1": "Po tomto sa D\u00e1vid p\u00fdtal P\u00e1na: \"M\u00e1m vtiahnu\u0165 do niektor\u00e9ho z j\u00fadskych miest?\" P\u00e1n mu odpovedal: \"Vtiahni!\" D\u00e1vid sa p\u00fdtal: \"Kam m\u00e1m vtiahnu\u0165?\" Odpovedal: \"Do Hebronu.\"",
    "2": "D\u00e1vid teda vtiahol ta, podobne aj jeho dve \u017eeny, Jezraelitka Achinoam a man\u017eelka karmelsk\u00e9ho N\u00e1bala Abigail.",
    "3": "Aj mu\u017eov, ktor\u00ed boli s n\u00edm, vyviedol D\u00e1vid, ka\u017ed\u00e9ho s jeho rodinou, a usadili sa v mest\u00e1ch Hebronu.",
    "4": "Vtedy pri\u0161li mu\u017eovia J\u00fadska a pomazali tam D\u00e1vida za kr\u00e1\u013ea nad domom J\u00fadu. Ke\u010f D\u00e1vidovi ozn\u00e1mili, \u017ee obyvatelia Gala\u00e1dskeho J\u00e1besu pochovali \u0160aula,",
    "5": "poslal D\u00e1vid poslov k obyvate\u013eom Gala\u00e1dskeho J\u00e1besu s odkazom: \"Nech v\u00e1s po\u017eehn\u00e1 P\u00e1n za to, \u017ee ste svojmu p\u00e1novi, \u0160aulovi, preuk\u00e1zali t\u00fato milos\u0165 a pochovali ste ho!",
    "6": "Preto nech teraz P\u00e1n preuk\u00e1\u017ee milos\u0165 a vernos\u0165 v\u00e1m! Ale aj ja v\u00e1m chcem preuk\u00e1za\u0165 dobro, preto\u017ee ste urobili t\u00fato vec.",
    "7": "Nu\u017e majte teraz pevn\u00e9 ruky a bu\u010fte udatn\u00ed! Ve\u010f v\u00e1\u0161 p\u00e1n, \u0160aul, zomrel a dom J\u00fadu m\u0148a pomazal za kr\u00e1\u013ea nad sebou.\" -",
    "8": "Ale N\u00e9rov syn Abner, \u0160aulov vojvodca, vzal \u0160aulovho syna Isboseta, zaviedol ho do Mahanaimu",
    "9": "a ustanovil ho za kr\u00e1\u013ea nad Gala\u00e1dom, nad Aserom, nad Jezraelom, nad Efraimom, nad Benjam\u00ednom a nad cel\u00fdm Izraelom.",
    "10": "\u0160aulov syn Isboset bol \u0161tyridsa\u0165ro\u010dn\u00fd, ke\u010f za\u010dal kra\u013eova\u0165 nad Izraelom, a kra\u013eoval dva roky. Ale dom J\u00fadu bol za D\u00e1vidom.",
    "11": "Po\u010det dn\u00ed, v ktor\u00fdch bol D\u00e1vid kr\u00e1\u013eom v Hebrone nad domom J\u00fadu, bol sedem rokov a \u0161es\u0165 mesiacov.",
    "12": "N\u00e9rov syn Abner a sluhovia \u0160aulovho syna Isboseta vyrazili z Mahanaimu do Gabaonu.",
    "13": "Ale Joab, syn Sarvie, a D\u00e1vidovi slu\u017eobn\u00edci vyrazili a stretli ich pri gabaonskom rybn\u00edku. Jedni sa usadili z jednej, druh\u00ed z druhej strany rybn\u00edka.",
    "14": "Vtedy povedal Abner Joabovi: \"Nech vstan\u00fa ml\u00e1denci a nech sa hraj\u00fa pred nami.\" Joab odpovedal: \"Nech vstan\u00fa!\"",
    "15": "Vstali teda a boli odpo\u010d\u00edtan\u00ed dvan\u00e1sti z Benjam\u00edna, od \u0160aulovho syna Isboseta, a dvan\u00e1sti z D\u00e1vidov\u00fdch sluhov.",
    "16": "Ka\u017ed\u00fd chopil svojho protivn\u00edka za hlavu a vra\u017eil svoj me\u010d do boku svojho protivn\u00edka. Tak padli v\u0161etci. Preto sa to miesto vol\u00e1: \"Pole sil\u00e1kov v Gabaone\".",
    "17": "Tak sa strhla v ten de\u0148 ve\u013emi z\u00fariv\u00e1 bitka a Abner a mu\u017eovia Izraela utrpeli por\u00e1\u017eku od D\u00e1vidov\u00fdch sluhov.",
    "18": "Boli tam traja synovia Sarvie: Joab, Abisai a Asael. Asael bol r\u00fdchlonoh\u00fd ako po\u013en\u00e1 gazela.",
    "19": "Asael prenasledoval Abnera a pri prenasledovan\u00ed Abnera neodbo\u010dil ani napravo, ani na\u013eavo.",
    "20": "Vtom sa Abner obr\u00e1til nazad a sp\u00fdtal sa: \"Si to ty, Asael?\" Odpovedal: \"Ja.\"",
    "21": "Abner mu povedal: \"Uch\u00fd\u013e sa napravo alebo na\u013eavo, uchop niektor\u00e9ho z ml\u00e1dencov a vezmi si jeho koris\u0165!\" Ale Asael nechcel odst\u00fapi\u0165 spoza neho.",
    "22": "Abner znovu hovoril Asaelovi: \"Odst\u00fap spoza m\u0148a, pre\u010do by som \u0165a mal pribodn\u00fa\u0165 k zemi? Ako\u017ee si potom zdvihnem tv\u00e1r k tvojmu bratovi Joabovi?\"",
    "23": "Ale zdr\u00e1hal sa odst\u00fapi\u0165. Vtedy ho bodol druh\u00fdm koncom kopije do brucha, tak\u017ee mu kopija vyrazila von chrbtom. Padol tam a na mieste zomrel. A v\u0161etci, ktor\u00ed pri\u0161li na miesto, kde padol a zomrel Asael, ostali st\u00e1\u0165.",
    "24": "Ale Joab a Abisai prenasledovali Abnera. Ke\u010f zapadlo slnko, pri\u0161li do Gabaat Amy, ktor\u00e1 je naproti pust\u00e9mu \u00fadoliu na ceste do Gabaonu.",
    "25": "Vtedy sa Benjam\u00ednci zhroma\u017edili okolo Abnera, zomkli sa v jedin\u00fd oddiel a postavili sa na hrebe\u0148 ktor\u00e9hosi kopca.",
    "26": "Tu Abner zavolal na Joaba: \"\u010ci m\u00e1 me\u010d \u017era\u0165 a\u017e do konca? Alebo nevie\u0161, \u017ee na konci pr\u00edde trpkos\u0165? Dokedy sa bude\u0161 zdr\u00e1ha\u0165 prik\u00e1za\u0165 \u013eudu, aby neprenasledoval svojich bratov?\"",
    "27": "Joab odpovedal: \"Ako \u017eije P\u00e1n, keby si nebol hovoril, a\u017e r\u00e1no by bol \u013eud prestal prenasledova\u0165 svojich bratov.\"",
    "28": "Nato Joab zatr\u00fabil na tr\u00fabu a v\u0161etok \u013eud sa zastavil a neprenasledovali Izraelitov, ani \u010falej nebojovali.",
    "29": "Abner v\u0161ak a jeho mu\u017eovia tiahli cel\u00fa t\u00fa noc p\u00fa\u0161\u0165ou, pre\u0161li cez Jord\u00e1n, pre\u0161li cez cel\u00fd Bitron a pri\u0161li do Mahanaimu.",
    "30": "Ke\u010f sa Joab vr\u00e1til po prenasledovan\u00ed Abnera, zhroma\u017edil cel\u00e9 mu\u017estvo, pri\u010dom z D\u00e1vidov\u00fdch slu\u017eobn\u00edkov ch\u00fdbalo dev\u00e4tn\u00e1s\u0165 mu\u017eov a Asael.",
    "31": "D\u00e1vidovi slu\u017eobn\u00edci v\u0161ak zrazili z Benjam\u00edncov, z Abnerov\u00fdch mu\u017eov tristo\u0161es\u0165desiat chlapov, ktor\u00ed zomreli.",
    "32": "Asaela vzali a pochovali ho v otcovom hrobe, ktor\u00fd je v Betleheme. A Joab i jeho mu\u017eovia pochodovali cel\u00fa noc; rozodnilo sa nad nimi v Hebrone."
}