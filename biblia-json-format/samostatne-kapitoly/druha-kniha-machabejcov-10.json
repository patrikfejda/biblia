{
    "1": "Machabejec a jeho pr\u00edvr\u017eenci zase zaujali s P\u00e1novou pomocou chr\u00e1m a mesto.",
    "2": "Rozv\u00e1\u013eali (pohansk\u00e9) olt\u00e1re, ktor\u00e9 postavili pohania na n\u00e1mest\u00ed, ako aj posv\u00e4tn\u00e9 (pohansk\u00e9) miesta.",
    "3": "Potom o\u010distili chr\u00e1m a postavili (v \u0148om) nov\u00fd olt\u00e1r. Z kame\u0148ov vykresali ohe\u0148, vzali z oh\u0148a a po dvojro\u010dnej prest\u00e1vke za\u010dali op\u00e4\u0165 prin\u00e1\u0161a\u0165 obetu. Za\u017e\u00edhali zase kadidlo a svietniky a kl\u00e1dli predkladn\u00e9 chleby.",
    "4": "Ke\u010f to vykonali, padli na zem a prosili P\u00e1na, aby u\u017e nedopustil na nich tak\u00e9 ne\u0161\u0165astie a aby ich trestal miernej\u0161ie, keby aj niekedy znovu hre\u0161ili, ale aby ich nevyd\u00e1val bohor\u00fahav\u00fdm a barbarsk\u00fdm pohanom.",
    "5": "Pr\u00e1ve ten ist\u00fd de\u0148, v ktor\u00fd kedysi pohania chr\u00e1m po\u0161kvrnili, stalo sa aj o\u010distenie chr\u00e1mu, toti\u017e dvadsiateho piateho d\u0148a toho ist\u00e9ho mesiaca kisleva.",
    "6": "S rados\u0165ou konali osem dn\u00ed oslavy, ako (robievali) na sl\u00e1vnos\u0165 St\u00e1nkov, rozpom\u00ednaj\u00fac sa na ned\u00e1vnu sl\u00e1vnos\u0165 St\u00e1nkov, ke\u010f sa museli zdr\u017eova\u0165 na sp\u00f4sob div\u00fdch zverov po hor\u00e1ch a v jaskyniach.",
    "7": "Preto nosili bre\u010dtanom oven\u010den\u00e9 palice, zelen\u00e9 ratolesti a palmy a prespevovali chv\u00e1lospevy na po\u010des\u0165 toho, ktor\u00fd im doprial \u0161\u0165astne o\u010disti\u0165 svoj chr\u00e1m.",
    "8": "V\u0161eobecn\u00fdm rozkazom a rozhodnut\u00edm ustanovili pre cel\u00fd \u017eidovsk\u00fd n\u00e1rod (za povinnos\u0165), aby ka\u017edoro\u010dne sl\u00e1vili tieto dni.",
    "9": "Tak\u00fdto bol teda koniec Antiocha, ktor\u00fd sa naz\u00fdval Epifanes.",
    "10": "Teraz pouk\u00e1\u017eeme na udalosti, ktor\u00e9 sa odohrali za Antiocha Eupatora, syna onoho bezbo\u017en\u00edka. Pri vojnov\u00fdch \u00fatrap\u00e1ch sa obmedz\u00edme len na najpotrebnej\u0161ie.",
    "11": "Ke\u010f prevzal vl\u00e1du do svojich r\u00fak, vymenoval za r\u00ed\u0161skeho spr\u00e1vcu ist\u00e9ho Lyzi\u00e1\u0161a, hlavn\u00e9ho velite\u013ea Celos\u00fdrie a Fen\u00edcie.",
    "12": "Ptolemeus toti\u017e, zvan\u00fd Makron, bol prv\u00fd, ktor\u00fd sa usiloval zaobch\u00e1dza\u0165 so \u017didmi spravodlivo - najm\u00e4 pre bezpr\u00e1vie, ktor\u00e9 sa proti nim stalo - mienil urovna\u0165 ich z\u00e1le\u017eitosti pokojnou cestou.",
    "13": "Jeho d\u00f4vern\u00edci ho preto ob\u017ealovali u\u00a0Eupatora; ba v\u0161eobecne sa o\u00a0\u0148om rozchyrovalo, \u017ee je zradcom, preto\u017ee opustil Filometora, ktor\u00fd mu zveril Cyprus, a\u00a0pre\u0161iel k\u00a0Antiochovi Epifanesovi. V\u00a0krajnej sk\u013e\u00fa\u010denosti, ke\u010f u\u017e nemal mo\u017enos\u0165 \u010destne zast\u00e1va\u0165 svoj \u00farad, po\u017eil jed a\u00a0urobil koniec svojmu \u017eivotu.",
    "14": "Gorgi\u00e1\u0161, vtedaj\u0161\u00ed velite\u013e on\u00fdch kraj\u00edn, najal si cudz\u00edch \u017eoldnierov a v\u0161ade podnecoval do boja proti \u017didom.",
    "15": "S\u00fa\u010dasne znepokojovali \u017didov aj Edom\u010dania, ktor\u00ed dr\u017eali (vo svojej moci) v\u00fdhodne polo\u017een\u00e9 pevnosti. Prij\u00edmali zbehov z Jeruzalema a svojimi prepadmi podnikali boje.",
    "16": "Machabejcovi pr\u00edvr\u017eenci v\u0161ak vz\u00fdvali v modlitbe a prosili Boha, aby im bol spojencom. Potom za\u00fato\u010dili na pevnosti Edom\u010danov.",
    "17": "Rozhodn\u00fdm \u00fatokom sa zmocnili t\u00fdch miest, v\u0161etk\u00fdch, \u010do boli na hradb\u00e1ch, zahnali a na koho narazili, toho zabili. Pobili z nich nie menej ako dvadsa\u0165tis\u00edc mu\u017eov.",
    "18": "Utieklo v\u0161ak nie menej ako dev\u00e4\u0165tis\u00edc mu\u017eov na dve ve\u013emi dobre opevnen\u00e9 ve\u017ee, ktor\u00e9 boli vybaven\u00e9 v\u0161etk\u00fdm, \u010do je za obliehania potrebn\u00e9.",
    "19": "Na obliehanie t\u00fdchto miest zanechal Machabejec \u0160imona, Jozefa a Zacheja a dostato\u010dn\u00fd po\u010det vojska; s\u00e1m sa v\u0161ak odobral tam, kde bol pre boj potrebnej\u0161\u00ed.",
    "20": "Len\u017ee Simonovi bojovn\u00edci sa ulakomili na peniaze a dali sa podplati\u0165 od \u013eud\u00ed na ve\u017eiach. Dostali sedemdesiattis\u00edc drachiem a za to dovolili niektor\u00fdm utiec\u0165.",
    "21": "Ke\u010f sa Machabejec dozvedel o tomto pr\u00edpade, zvolal velite\u013eov a vy\u010d\u00edtal im, ako mohli zapreda\u0165 za peniaze svojich bratov a na svoju hanbu necha\u0165 utiec\u0165 nepriate\u013eov.",
    "22": "Dal ich ako zradcov zabi\u0165 a potom r\u00fdchle dobyl tie dve ve\u017ee.",
    "23": "Ke\u010f\u017ee mal \u0161\u0165astie v\u017edy, kedyko\u013evek sa chopil zbrane, pobil aj na t\u00fdch dvoch pevnostiach vy\u0161e dvadsa\u0165tis\u00edc.",
    "24": "Timotej v\u0161ak - ten, ktor\u00e9ho predt\u00fdm \u017didia porazili - zobral po\u010detn\u00e9 cudzineck\u00e9 oddiely a zhroma\u017edil aj ve\u013ek\u00e9 mno\u017estvo \u00e1zijskej jazdy. I pritiahol, aby zbra\u0148ou dobyl J\u00fadsko.",
    "25": "Ke\u010f sa pribli\u017eoval, Machabejec a jeho \u013eudia sa obr\u00e1tili na Boha s prosbou o pomoc. Hlavy si posypali zemou a bedr\u00e1 op\u00e1sali kaj\u00facimi r\u00fachami.",
    "26": "Pri podstavci olt\u00e1ra padli na kolen\u00e1 a modlili sa, aby sa nad nimi zmiloval a aby bol nepriate\u013eom ich nepriate\u013eov a protivn\u00edkom ich protivn\u00edkov, ako hovor\u00ed z\u00e1kon.",
    "27": "Ke\u010f vstali od modlitby, vzali zbrane, vytiahli \u010faleko od mesta a zastavili sa a\u017e vtedy, ke\u010f sa dostali do bl\u00edzkosti nepriate\u013eov.",
    "28": "Pr\u00e1ve pri v\u00fdchode slnka za\u00fato\u010dili obe strany. Jedni mali z\u00e1ruku svojho \u0161\u0165astia a v\u00ed\u0165azstva v d\u00f4vere v Boha a vo svojej stato\u010dnosti - druh\u00ed sa zas nechali v bojoch vies\u0165 len svojou v\u00e1\u0161\u0148ou.",
    "29": "Ke\u010f sa boj st\u00e1val ozaj prudk\u00fdm, uk\u00e1zalo sa nepriate\u013eom z neba p\u00e4\u0165 skvel\u00fdch mu\u017eov na ko\u0148och so zlat\u00fdmi uzdami, ktor\u00ed sa postavili na \u010delo \u017didov.",
    "30": "Dvaja vzali Machabejca medzi seba, kryli ho svojou v\u00fdzbrojou a chr\u00e1nili pred zranen\u00edm. Ale na nepriate\u013eov h\u00e1dzali strely a blesky. Tak boli t\u00fdm omr\u00e1\u010den\u00ed a oslepen\u00ed, \u017ee padali v najv\u00e4\u010d\u0161om zm\u00e4tku.",
    "31": "Zabit\u00fdch bolo dvadsa\u0165tis\u00edcp\u00e4\u0165sto mu\u017eov a \u0161es\u0165sto jazdcov.",
    "32": "Timotej s\u00e1m utiekol do ve\u013emi, silnej pevnosti, zvanej Gazara, ktorej velite\u013eom bol Chereas.",
    "33": "Machabejec a jeho \u013eudia s nad\u0161en\u00edm obliehali pevnos\u0165 \u0161tyri dni.",
    "34": "Ob\u013eahnut\u00ed d\u00f4verovali v pevnos\u0165 miesta, nadmieru sa r\u00fahali a vyvol\u00e1vali potupn\u00e9 re\u010di.",
    "35": "Ke\u010f zasvitol piaty de\u0148, dvadsiati mlad\u00edci z Machabejcov\u00fdch \u013eud\u00ed, rozp\u00e1len\u00ed hnevom pre r\u00fahania, mu\u017ene vyrazili na m\u00far a v divokej rozhor\u010denosti zrazili ka\u017ed\u00e9ho, kto im pri\u0161iel do cesty.",
    "36": "Takisto vyrazili aj in\u00ed proti ob\u013eahnut\u00fdm, z in\u00fdch miest obk\u013eu\u010dovacieho postavenia a podp\u00e1lili ve\u017ee; potom zap\u00e1lili hranicu dreva a t\u00fdch r\u00faha\u010dov za\u017eiva sp\u00e1lili. In\u00ed zas rozt\u013akli br\u00e1ny, ktor\u00fdmi vpustili ostatn\u00e9 vojsko dnu, a tak zaujali mesto.",
    "37": "Timoteja, ktor\u00fd sa skryl v akejsi cisterne, zabili; podobne aj jeho brata Chereasa a Apolofanesa.",
    "38": "Po t\u00fdchto \u010dinoch chv\u00e1lospevmi a \u010fakovn\u00fdmi pies\u0148ami dobrore\u010dili P\u00e1novi, ktor\u00fd preuk\u00e1zal Izraelovi tak\u00e9 ve\u013ek\u00e9 dobrodenia a doprial im v\u00ed\u0165azstvo. Mach"
}