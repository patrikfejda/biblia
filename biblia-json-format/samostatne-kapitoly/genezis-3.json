{
    "1": "No had bol \u013estivej\u0161\u00ed ako v\u0161etky po\u013en\u00e9 zvierat\u00e1, ktor\u00e9 urobil P\u00e1n, Boh, a vravel \u017eene: \"Naozaj povedal Boh: \"Nesmiete jes\u0165 z nijak\u00e9ho rajsk\u00e9ho stromu!?\"",
    "2": "\u017dena odpovedala hadovi: \"Z ovocia rajsk\u00fdch stromov m\u00f4\u017eeme jes\u0165,",
    "3": "ale o ovoc\u00ed stromu, ktor\u00fd je v strede raja n\u00e1m Boh povedal: \"Nejedzte z neho, ani sa ho nedot\u00fdkajte, aby ste nezomreli!\"",
    "4": "Tu povedal had \u017eene: \"Nie, nezomriete,",
    "5": "ale Boh vie, \u017ee v de\u0148, ke\u010f budete z neho jes\u0165, otvoria sa v\u00e1m o\u010di a vy budete ako Boh, budete pozna\u0165 dobro a zlo.\"",
    "6": "A \u017eena videla, \u017ee strom je na jedenie chutn\u00fd, na poh\u013ead kr\u00e1sny a na poznanie v\u00e1biv\u00fd, nu\u017e vzala z jeho ovocia a jedla, dala aj svojmu mu\u017eovi, \u010do bol s \u0148ou, a on tie\u017e jedol.",
    "7": "I otvorili sa obom o\u010di a spoznali, \u017ee s\u00fa nah\u00ed. Zo\u0161ili figov\u00e9 listy a urobili si z\u00e1sterky.",
    "8": "A potom, ke\u010f po\u010duli hlas P\u00e1na, Boha, ktor\u00fd sa za denn\u00e9ho v\u00e1nku prech\u00e1dzal po z\u00e1hrade, skryl sa Adam i jeho \u017eena pred P\u00e1nom, Bohom, medzi stromami z\u00e1hrady.",
    "9": "I zavolal P\u00e1n, Boh, Adama a povedal mu: \"Kde si?\"",
    "10": "On odpovedal: \"Po\u010dul som tvoj hlas v z\u00e1hrade, nu\u017e b\u00e1l som sa, lebo som nah\u00fd a preto som sa skryl.\"",
    "11": "Vravel mu: \"Kto \u0165a upozornil, \u017ee si nah\u00fd?! Jedol si azda zo stromu, z ktor\u00e9ho som ti jes\u0165 zak\u00e1zal?!\"",
    "12": "Adam odpovedal: \"\u017dena, ktor\u00fa si mi dal na pomoc, t\u00e1 mi dala zo stromu a ja som jedol.\"",
    "13": "Potom povedal P\u00e1n, Boh, \u017eene: \"Pre\u010do si to urobila?!\" A ona odpovedala: \"Had ma naviedol, i jedla som.\"",
    "14": "Tu povedal P\u00e1n, Boh, hadovi: \"Preto, \u017ee si to urobil, prekliaty bude\u0161 medzi v\u0161etk\u00fdm dobytkom a medzi v\u0161etkou po\u013enou zverou! Na bruchu sa bude\u0161 plazi\u0165 a prach zeme hlta\u0165 po cel\u00fd svoj \u017eivot!",
    "15": "Nepriate\u013estvo ustanovujem medzi tebou a \u017eenou, medzi tvoj\u00edm potomstvom a jej potomstvom, ono ti roz\u0161liape hlavu a ty mu zran\u00ed\u0161 p\u00e4tu.\"",
    "16": "\u017dene povedal: \"Ve\u013emi rozmno\u017e\u00edm tvoje tr\u00e1penia a \u0165archavos\u0165; v bolesti bude\u0161 rodi\u0165 deti, a hoci bude\u0161 po mu\u017eovi t\u00fa\u017ei\u0165, on bude vl\u00e1dnu\u0165 nad tebou.\"",
    "17": "\"A Adamovi povedal: \"Preto, \u017ee si po\u010d\u00faval hlas svojej \u017eeny a jedol si zo stromu, o ktorom som ti prik\u00e1zal: \"Nesmie\u0161 z neho jes\u0165!\", nech je prekliata zem pre teba; s n\u00e1mahou sa z nej bude\u0161 \u017eivi\u0165 po v\u0161etky dni svojho \u017eivota.",
    "18": "T\u0155nie a bod\u013ea\u010die ti bude rodi\u0165 a ty bude\u0161 jes\u0165 po\u013en\u00e9 byliny.",
    "19": "V pote svojej tv\u00e1re bude\u0161 jes\u0165 svoj chlieb, k\u00fdm sa nevr\u00e1ti\u0161 do zeme, z ktorej si bol vzat\u00fd, lebo prach si a na prach sa obr\u00e1ti\u0161!\"",
    "20": "Adam nazval svoju \u017eenu menom Eva (\u017divot), lebo sa stala matkou v\u0161etk\u00fdch \u017eij\u00facich.",
    "21": "P\u00e1n, Boh, urobil Adamovi a jeho \u017eene ko\u017een\u00fd odev a obliekol ich.",
    "22": "Potom im P\u00e1n, Boh, povedal: \"H\u013ea, \u010dlovek sa stal ako jeden z n\u00e1s! Poznal dobro i zlo. Len aby teraz nena\u010diahol svoju ruku po strome \u017eivota a nejedol a ne\u017eil naveky!\"",
    "23": "A P\u00e1n, Boh, ho vyk\u00e1zal z raja Edenu, aby obr\u00e1bal zem, z ktorej bol vzat\u00fd.",
    "24": "Ba vyhnal \u010dloveka a na v\u00fdchod od raja Edenu postavil cherubov a vytasen\u00fd oh\u0148ov\u00fd me\u010d, aby str\u00e1\u017eili cestu k stromu \u017eivota."
}