{
    "1": "P\u00e1n povedal Jozuemu: \"Povedz Izraelov\u00fdm synom:",
    "2": "Ur\u010dite si mest\u00e1 \u00fato\u010di\u0161\u0165a, o ktor\u00fdch som v\u00e1m hovoril prostredn\u00edctvom Moj\u017ei\u0161a,",
    "3": "aby tam mohol utiec\u0165 vrah, ktor\u00fd zabil niekoho omylom, nevedomky, aby v\u00e1m boli \u00fato\u010di\u0161\u0165ami pred pomstite\u013eom krvi.",
    "4": "Kto ute\u010die do jedn\u00e9ho z t\u00fdchto miest, nech sa zastav\u00ed pred vchodom do mestskej br\u00e1ny a star\u0161\u00edm toho mesta nech rozpovie svoju vec. Potom nech ho pustia k sebe, do mesta, a vyk\u00e1\u017eu mu miesto, aby mohol u nich b\u00fdva\u0165.",
    "5": "Ke\u010f ho bude pomstite\u013e krvi prenasledova\u0165, nech mu nevydaj\u00fa vraha, lebo zabil svojho bl\u00ed\u017eneho nevedomky, bez toho, \u017ee by bol b\u00fdval predt\u00fdm jeho nepriate\u013eom.",
    "6": "V meste m\u00e1 zosta\u0165 a\u017e dovtedy, k\u00fdm sa nedostav\u00ed na s\u00fad pred \u013eud a a\u017e do smrti ve\u013ek\u0148aza, ktor\u00fd bude v tom \u010dase. Potom sa m\u00f4\u017ee vrah vr\u00e1ti\u0165 do svojho mesta, do svojho domu, do toho mesta, z ktor\u00e9ho utiekol.\" -",
    "7": "Vyzna\u010dili teda Kedes v Galilei na Neftaliho pohor\u00ed, Sichem na Efraimskom pohor\u00ed a Karjat-Arbe, to je Hebron, na J\u00fadskom pohor\u00ed.",
    "8": "Na druhej strane Jord\u00e1nu, v\u00fdchodne od Jericha, z Rubenovho kme\u0148a ur\u010dili Bosor, ktor\u00fd je v stepi na n\u00e1hornej rovine, z Gadovho kme\u0148a Ramot v Gala\u00e1de a z kme\u0148a Manassesovho Gaulon v B\u00e1\u0161ane.",
    "9": "Tieto mest\u00e1 boli ur\u010den\u00e9 pre ka\u017ed\u00e9ho Izraelitu a cudzinca, ktor\u00fd sa u nich zdr\u017eiaval, aby ta mohol utiec\u0165 ka\u017ed\u00fd, kto zabil niekoho omylom, a aby nezomrel pod rukou pomstite\u013ea krvi, k\u00fdm sa nedostav\u00ed pred \u013eud."
}