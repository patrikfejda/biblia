{
    "1": "Ke\u010f Izraelovi synovia op\u00e4\u0165 robili, \u010do je zl\u00e9 v P\u00e1nov\u00fdch o\u010diach, vydal ich P\u00e1n do ruky Madi\u00e1n\u010danov na sedem rokov.",
    "2": "Madi\u00e1nska ruka v\u0161ak \u0165a\u017eko doliehala na Izrael. Izraelovi synovia si upravovali pred Madi\u00e1n\u010danmi skr\u00fd\u0161e na hor\u00e1ch, jaskyne a obrann\u00e9 \u00fakryty.",
    "3": "St\u00e1valo sa, \u017ee ke\u010f Izraeliti zasiali, do\u0161li Madi\u00e1n\u010dania, Amalekiti a synovia v\u00fdchodu a vystupovali proti nim.",
    "4": "Ut\u00e1borili sa u nich a nivo\u010dili po\u013en\u00fa \u00farodu a\u017e po Gazu. A Izraelitom nenechali ni\u010d na \u017eivobytie, ani ovce, hov\u00e4dz\u00ed dobytok a osly.",
    "5": "Prich\u00e1dzali toti\u017e so svojimi st\u00e1dami a stanmi. Dohrnuli sa ako h\u00faf kobyliek. Ko\u013eko ich b\u00fdvalo, aj ich tiav, to sa nedalo ani len spo\u010d\u00edta\u0165. Nas\u0165ahovali sa do krajiny, aby ju spusto\u0161ili.",
    "6": "Ke\u010f u\u017e bol Izrael od Madi\u00e1n\u010danov ve\u013emi zbieden\u00fd, volali Izraelovi synovia k P\u00e1novi. -",
    "7": "Ke\u010f tak Izraelovi synovia volali pre Madi\u00e1n\u010danov k P\u00e1novi,",
    "8": "P\u00e1n poslal Izraelov\u00fdm synom mu\u017ea, proroka, ktor\u00fd im povedal: \"Toto hovor\u00ed P\u00e1n Izraelov Boh: Ja som v\u00e1s vyviedol z Egypta, vytiahol som v\u00e1s z otrok\u00e1rne,",
    "9": "vyslobodil som v\u00e1s z ruky Egyp\u0165anov a z ruky v\u0161etk\u00fdch va\u0161ich utl\u00e1\u010date\u013eov, vypudil som ich pred vami a dal som v\u00e1m ich krajinu.",
    "10": "Pr\u00edzvukoval som v\u00e1m: \"Ja som P\u00e1n, v\u00e1\u0161 Boh! Neuctievajte bohov Amorej\u010danov, v ktor\u00fdch krajine b\u00fdvate!\" Ale vy ste neposl\u00fachli m\u00f4j hlas.\" -",
    "11": "Tu pri\u0161iel P\u00e1nov anjel a sadol si od dub pri Efre, ktor\u00fd patril Abiezeroveovi Joasovi, ke\u010f pr\u00e1ve jeho syn Gedeon ml\u00e1til p\u0161enicu na lise, aby ju zachr\u00e1nil pred Madi\u00e1n\u010danmi.",
    "12": "P\u00e1nov anjel sa mu zjavil a prihovoril sa mu: \"P\u00e1n s tebou, udatn\u00fd hrdina!\"",
    "13": "Gedeon mu odpovedal: \"Prep\u00e1\u010d, m\u00f4j pane! Ke\u010f je P\u00e1n s nami, pre\u010do n\u00e1s toto v\u0161etko postihlo? A kde s\u00fa v\u0161etky jeho divy, o ktor\u00fdch n\u00e1m rozpr\u00e1vali na\u0161i otcovia, ke\u010f hovorili: \"P\u00e1n n\u00e1s vyviedol z Egypta\"? Teraz n\u00e1s P\u00e1n opustil a vydal do ruky Madi\u00e1n\u010danov.\"",
    "14": "P\u00e1n sa k nemu obr\u00e1til a povedal: \"Cho\u010f s touto svojou silou a vyslobo\u010f Izrael z ruky Madi\u00e1n\u010danov! Posielam \u0165a!\"",
    "15": "On mu odvetil: \"Prep\u00e1\u010d, m\u00f4j pane! \u010c\u00edm m\u00e1m vyslobodi\u0165 Izrael? Ve\u010f moja rodina je najbiednej\u0161ia v Manassesovi a ja som najmen\u0161\u00ed v dome m\u00f4jho otca!\"",
    "16": "P\u00e1n mu povedal: \"Ke\u010f som ja s tebou, tak Madi\u00e1n\u010danov poraz\u00ed\u0161 ako jedin\u00e9ho mu\u017ea!\"",
    "17": "Nato mu povedal: \"Ak som na\u0161iel milos\u0165 v tvojich o\u010diach, tak mi daj znamenie, \u017ee si to ty, ktor\u00fd hovor\u00ed so mnou!",
    "18": "Ale neodch\u00e1dzaj odtia\u013eto, dokia\u013e sa k tebe nevr\u00e1tim a neprinesiem ti dar a nepredlo\u017e\u00edm ti ho!\" On odpovedal: \"Ja do\u010dk\u00e1m, k\u00fdm sa nevr\u00e1ti\u0161.\"",
    "19": "Tu Gedeon odi\u0161iel a pripravil kozliatko a nekvasen\u00e9 chleby z efy m\u00faky. M\u00e4so vlo\u017eil do ko\u0161a a odvar nalial do hrnca. Zaniesol to k nemu pod dub a pon\u00fakol ho t\u00fdm.",
    "20": "Bo\u017e\u00ed anjel mu povedal: \"Vezmi m\u00e4so i nekvasen\u00e9 chleby, polo\u017e to na t\u00fa skalu a vylej na to odvar!\" Aj tak urobil.",
    "21": "Tu vystrel P\u00e1nov anjel koniec palice, ktor\u00fa mal v ruke, a dotkol sa m\u00e4sa a nekvasen\u00fdch chlebov. I vy\u0161\u013eahol ohe\u0148 zo skaly a str\u00e1vil m\u00e4so aj nekvasen\u00e9 chleby. A P\u00e1nov anjel mu zmizol spred o\u010d\u00ed.",
    "22": "Teraz Gedeon videl, \u017ee to bol P\u00e1nov anjel: \"Beda mi, Pane, m\u00f4j Bo\u017ee - zvolal Gedeon, - \"videl som P\u00e1novho anjela z tv\u00e1re do tv\u00e1re!\"",
    "23": "Ale P\u00e1n mu povedal: \"Pokoj s tebou! Neboj sa! Nezomrie\u0161!\"",
    "24": "Gedeon tam postavil olt\u00e1r P\u00e1novi a nazval ho P\u00e1n je pokoj! A\u017e do dne\u0161n\u00e9ho d\u0148a je e\u0161te v abiezerovskej Efre. -",
    "25": "V onej noci mu P\u00e1n povedal: \"Vezmi b\u00fdka svojho otca, toti\u017e druh\u00e9ho, sedemro\u010dn\u00e9ho b\u00fdka, zb\u00faraj B\u00e1lov olt\u00e1r, ktor\u00fd patr\u00ed tvojmu otcovi, a zotni A\u0161eru, ktor\u00e1 je ved\u013ea neho!",
    "26": "A postav olt\u00e1r P\u00e1novi, svojmu Bohu, na vrchole pevnosti, tu na ba\u0161te, potom vezmi toho druh\u00e9ho b\u00fdka a obetuj ho ako celopal na dreve A\u0161ery, ktor\u00fa zotne\u0161!\"",
    "27": "Vzal teda Gedeon desa\u0165 mu\u017eov zo svojich sluhov a urobil, ako mu prik\u00e1zal P\u00e1n. Ale preto\u017ee sa ob\u00e1val domu svojho otca a \u013eud\u00ed onoho mesta, nechcel to vykona\u0165 vo dne, le\u017e urobil to v noci.",
    "28": "Ke\u010f mu\u017eovia mesta r\u00e1no vstali, B\u00e1lov olt\u00e1r bol zb\u00faran\u00fd, A\u0161era ved\u013ea neho zo\u0165at\u00e1 a druh\u00fd b\u00fdk bol obetovan\u00fd ako celopal na postavenom olt\u00e1ri.",
    "29": "Tu si jeden druh\u00e9mu vraveli: \"Kto to urobil?\" A po vy\u0161etrovan\u00ed a p\u00e1tran\u00ed nakoniec prehl\u00e1sili: \"Gedeon, Joasov syn, to urobil.\"",
    "30": "Tu mu\u017eovia mesta povedali Joasovi: \"Vyve\u010f svojho syna! Mus\u00ed zomrie\u0165, lebo zb\u00faral B\u00e1lov olt\u00e1r a zo\u0165al A\u0161eru ved\u013ea neho!\"",
    "31": "Ale Joas odpovedal v\u0161etk\u00fdm, ktor\u00ed st\u00e1li pri \u0148om: \"Azda chcete za B\u00e1la bojova\u0165? Alebo chcete na jeho z\u00e1chranu nie\u010do podnika\u0165? Kto za neho bojuje, do r\u00e1na zomrie. Ak je Boh, nech si s\u00e1m proti nemu bojuje! Ve\u010f jeho olt\u00e1r zb\u00faral.\"",
    "32": "A v ten de\u0148 mu dali meno Jerob\u00e1l, to je \"B\u00e1l nech si proti nemu bojuje!\", preto\u017ee zb\u00faral jeho olt\u00e1r. -",
    "33": "Ke\u010f sa v\u0161etci Madi\u00e1n\u010dania, Amalekiti a synovia v\u00fdchodu zhroma\u017edili, pre\u0161li (Jord\u00e1n) a ut\u00e1borili sa na Jezreelskej rovine,",
    "34": "na Gedeona zost\u00fapil P\u00e1nov duch. Zatr\u00fabil a zvolal Abiezerovcov, aby \u0161li za n\u00edm.",
    "35": "Potom rozposlal poslov do cel\u00e9ho Manassesa a vyzval ich, aby ho nasledovali. Vyslal poslov aj do Asera, Zabulona a Neftaliho a aj oni im vy\u0161li v \u00fastrety. -",
    "36": "Potom Gedeon povedal Bohu: \"Ak chce\u0161 vyslobodi\u0165 Izrael mojou rukou, ako si povedal,",
    "37": "h\u013ea, polo\u017e\u00edm vlnen\u00e9 r\u00fano na humno. Ak bude rosa iba na r\u00fane a na celej zemi sucho, vtedy zviem, \u017ee mojou rukou vyslobod\u00ed\u0161 Izrael, ako si povedal.\"",
    "38": "A stalo sa tak. Ke\u010f na druh\u00fd de\u0148 v\u010dasr\u00e1no vstal a stla\u010dil r\u00fano, vy\u017em\u00fdkal z r\u00fana rosu - pln\u00fa misu vody.",
    "39": "Nato povedal Gedeon Bohu: \"Nech nevzplanie tvoj hnev proti mne, ke\u010f len e\u0161te raz poviem to ist\u00e9: Len raz by som chcel e\u0161te sk\u00fasi\u0165 s t\u00fdm r\u00fanom. Nech je zas sucho iba na r\u00fane a na celej zemi nech je rosa!\"",
    "40": "A Boh urobil tak v tej noci. Sucho bolo iba na r\u00fane a na celej zemi bola rosa."
}