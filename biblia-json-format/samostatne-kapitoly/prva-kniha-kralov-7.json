{
    "1": "Svoj dom staval \u0160alam\u00fan trin\u00e1s\u0165 rokov, k\u00fdm dokon\u010dil cel\u00fd dom.",
    "2": "Postavil aj Libanonsk\u00fd lesn\u00fd dom, sto lak\u0165ov dlh\u00fd, p\u00e4\u0165desiat lak\u0165ov \u0161irok\u00fd a tridsa\u0165 lak\u0165ov vysok\u00fd, na \u0161tyroch radoch c\u00e9drov\u00fdch st\u013apov a na st\u013apoch boli c\u00e9drov\u00e9 tr\u00e1my.",
    "3": "Kryt\u00fd bol c\u00e9drov\u00fdm drevom zhora na hrad\u00e1ch, ktor\u00e9 le\u017eali na \u0161tyridsiatich piatich st\u013apoch, po p\u00e4tn\u00e1s\u0165 v jednom rade.",
    "4": "Hrady boli v troch radoch a tri razy bolo okno proti oknu.",
    "5": "V\u0161etky dvere a okn\u00e1 mali \u0161tvoruholn\u00edkov\u00e9 r\u00e1my a tri razy bolo okno proti oknu.",
    "6": "Potom urobil st\u013apov\u00fa sie\u0148 v d\u013a\u017eke p\u00e4\u0165desiatich a v \u0161\u00edrke tridsiatich lak\u0165ov s predsie\u0148ou, pred ktorou boli st\u013apy a pr\u00edkrov.",
    "7": "\u010ealej urobil tr\u00f3nnu sie\u0148, v ktorej s\u00fadil: teda s\u00fadna sie\u0148 bola od podlahy a\u017e po strop oblo\u017een\u00e1 c\u00e9drov\u00fdm drevom.",
    "8": "Aj dom, v ktorom mal b\u00fdva\u0165, na inom dvore, dnu \u010falej od tej siene, bol stavan\u00fd pod\u013ea nej. Pod\u013ea tejto siene postavil aj dom fara\u00f3novej dc\u00e9re, ktor\u00fa si \u0160alam\u00fan vzal.",
    "9": "V\u0161etko to bolo zo vz\u00e1cnych kame\u0148ov zn\u00fatra i zvonku, z kv\u00e1drov prip\u00edlen\u00fdch p\u00edlou na mieru od z\u00e1kladu a\u017e po r\u00edmsu a zvonku a\u017e po ve\u013ek\u00fd dvor.",
    "10": "Z\u00e1klady boli polo\u017een\u00e9 zo vz\u00e1cnych kame\u0148ov, z ve\u013ek\u00fdch kame\u0148ov, z kame\u0148ov desatlak\u0165ov\u00fdch a z kame\u0148ov osemlak\u0165ov\u00fdch.",
    "11": "Na tom boli drah\u00e9 kamene pod\u013ea miery kv\u00e1drov a c\u00e9drov\u00e9 drevo.",
    "12": "Ve\u013ek\u00e9 n\u00e1dvorie dookola malo tri vrstvy kv\u00e1drov a vrstvu c\u00e9drov\u00fdch brvien. Podobne to bolo na vn\u00fatornom n\u00e1dvor\u00ed P\u00e1novho domu a na n\u00e1dvor\u00ed pal\u00e1ca. -",
    "13": "Potom dal \u0160alam\u00fan poslami privies\u0165 Hirama z T\u00fdru.",
    "14": "Bol to syn matky - vdovy z Neftaliho kme\u0148a, jeho otec bol T\u00fdr\u010dan, kov\u00e1\u010d. Bol pln\u00fd m\u00fadrosti, ch\u00e1pavosti a sk\u00fasenosti v ak\u00fdchko\u013evek pr\u00e1cach z kovu. Pri\u0161iel ku kr\u00e1\u013eovi \u0160alam\u00fanovi a porobil mu v\u0161etky pr\u00e1ce.",
    "15": "Ulial dva kovov\u00e9 st\u013apy. V\u00fd\u0161ka jedn\u00e9ho st\u013apa bola osemn\u00e1s\u0165 lak\u0165ov. Obop\u00e4la by ho dvan\u00e1s\u0165lak\u0165ov\u00e1 stuha. Jeho hr\u00fabka bola \u0161tyri prsty a bol dut\u00fd. Tak\u00fd ist\u00fd bol aj druh\u00fd st\u013ap.",
    "16": "\u010ealej urobil dve hlavice, ktor\u00e9 mali pr\u00eds\u0165 na vrch st\u013apov. Boli uliate z kovu. V\u00fd\u0161ka jednej hlavice bola p\u00e4\u0165 lak\u0165ov a p\u00e4\u0165 lak\u0165ov bola aj v\u00fd\u0161ka druhej hlavice.",
    "17": "Zo \u0161n\u00farok spleten\u00fdch v podobe retiazok urobil mrie\u017ekovanie na hlavice, \u010do boli na vrchu st\u013apov, jedno mrie\u017ekovanie na jednu hlavicu a druh\u00e9 mrie\u017ekovanie na druh\u00fa hlavicu.",
    "18": "Urobil gran\u00e1tov\u00e9 jablk\u00e1, a to vo dvoch radoch okolo ka\u017ed\u00e9ho mrie\u017ekovania, aby zakryl hlavice, \u010do boli na vrchu st\u013apov. To ist\u00e9 urobil aj na druhej hlavici.",
    "19": "Hlavice, \u010do boli na st\u013apoch v predsieni, mali tvar \u013ealie, \u0161tyri lakte.",
    "20": "Hlavice boli na st\u013apoch... Gran\u00e1tov\u00fdch jab\u013ak bolo dvesto v radoch okolo hlavice.",
    "21": "St\u013apy postavil do predsiene chr\u00e1mu. Jeden st\u013ap postavil na prav\u00fa stranu a dal mu meno J\u00e1k\u00edn, druh\u00fd st\u013ap postavil na stranu \u013eav\u00fa a dal mu meno B\u00f3\u00e1z.",
    "22": "Hore na st\u013apoch bol tvar \u013ealie. A tak bolo dokon\u010den\u00e9 zhotovenie st\u013apov.",
    "23": "Potom urobil more z liatiny, desa\u0165 lak\u0165ov od jedn\u00e9ho okraja k druh\u00e9mu, dookola okr\u00fahle, p\u00e4\u0165 lak\u0165ov vysok\u00e9; dookola ho mohla obop\u00e4\u0165 tridsa\u0165lak\u0165ov\u00e1 stuha.",
    "24": "Pod okrajom dookola ho ozdobovali kolokvinty, desa\u0165 na jeden lake\u0165. Kolokvinty boli v dvoch radoch boli uliate pri zlievan\u00ed.",
    "25": "St\u00e1lo na dvan\u00e1stich b\u00fdkoch: tri boli obr\u00e1ten\u00e9 na sever, tri boli obr\u00e1ten\u00e9 na z\u00e1pad, tri boli obr\u00e1ten\u00e9 na juh a tri boli obr\u00e1ten\u00e9 na v\u00fdchod. More bolo hore na nich. V\u0161etky boli zadnou \u010das\u0165ou obr\u00e1ten\u00e9 dnu.",
    "26": "Bolo na dla\u0148 hrub\u00e9 a jeho okraj bol ako okraj kalicha, podobn\u00fd \u013ealiov\u00e9mu kvetu. Pojalo dvetis\u00edc batov.",
    "27": "Potom urobil desa\u0165 kovov\u00fdch podstavcov. Ka\u017ed\u00fd podstavec bol \u0161tyri lakte dlh\u00fd, \u0161tyri lakte \u0161irok\u00fd a tri lakte vysok\u00fd.",
    "28": "Podstavce boli roben\u00e9 takto: Mali polia a polia boli medzi latkami.",
    "29": "Na poliach, ktor\u00e9 boli medzi latkami, boli levy, b\u00fdky a cherubi, podobne aj na latk\u00e1ch. Ako nad, tak aj pod levmi a b\u00fdkmi boli vence: kov\u00e1\u010dska robota.",
    "30": "Ka\u017ed\u00fd podstavec mal \u0161tyri kovov\u00e9 koles\u00e1 a kovov\u00e9 osi. Na \u0161tyroch rohoch mali v\u00fdbe\u017eky. V\u00fdbe\u017eky boli uliate pod um\u00fdvadlom.",
    "31": "Aj na \u00fast\u00ed podstavca boli vypukl\u00e9 pr\u00e1ce; \u00fastie bolo okr\u00fahle ako valec, roben\u00e9 za podstavec, na poldruha lak\u0165a. Polia v\u0161ak boli \u0161tvoruholn\u00edkov\u00e9, nie okr\u00fahle.",
    "32": "\u0160tyri koles\u00e1 boli pod po\u013eami, osi kolies boli na podstavci. V\u00fd\u0161ka ka\u017ed\u00e9ho kolesa bola jeden a pol lak\u0165a.",
    "33": "Koles\u00e1 boli roben\u00e9 ako koles\u00e1 voza, ich osi, bahry, \u0161pice a hlavy boli v\u0161etky uliate.",
    "34": "Na \u0161tyroch rohoch jednotliv\u00fdch podstavcov boli \u0161tyri v\u00fdbe\u017eky. V\u00fdbe\u017eky boli spolu s podstavcom.",
    "35": "Na vrchu podstavca dookola bolo \u010dosi okr\u00fahle (na vrchu podstavca). Jeho osi a polia tvorili s n\u00edm celok.",
    "36": "Na jeho polia, dr\u017eadl\u00e1 a latky vyryl cherubov, levy a palmy oproti sebe.",
    "37": "Takto zhotovil desa\u0165 podstavcov. V\u0161etky boli rovnako uliate, mali rovnak\u00e9 rozmery a rovnak\u00fd tvar.",
    "38": "Potom urobil desa\u0165 kovov\u00fdch um\u00fdvadiel, obsah ka\u017ed\u00e9ho um\u00fdvadla bol \u0161tyridsa\u0165 batov, ka\u017ed\u00e9 um\u00fdvadlo bolo na \u0161tyri lakte. Na ka\u017ed\u00fd z desiatich podstavcov pri\u0161lo jedno um\u00fdvadlo.",
    "39": "Z um\u00fdvadiel umiestil p\u00e4\u0165 po pravej strane chr\u00e1mu a p\u00e4\u0165 po \u013eavej strane. More umiestil po pravej strane chr\u00e1mu, smerom juhov\u00fdchodn\u00fdm.",
    "40": "Potom Hiram zhotovil hrnce, zmet\u00e1ky a krop\u00e1\u010de. Tak Hiram dokon\u010dil v\u0161etky pr\u00e1ce, ktor\u00e9 robil kr\u00e1\u013eovi \u0160alam\u00fanovi pre P\u00e1nov dom:",
    "41": "dva st\u013apy, dve ku\u017ee\u013eovit\u00e9 hlavice, \u010do boli na vrchoch dvoch st\u013apov, dve mrie\u017ekovania na pokrytie dvoch ku\u017ee\u013eovit\u00fdch hlav\u00edc, \u010do boli na vrchu st\u013apov,",
    "42": "\u0161tyristo gran\u00e1tov\u00fdch jab\u013ak na dve mrie\u017ekovania, po dva rady gran\u00e1tov\u00fdch jab\u013ak na obe mrie\u017ekovania na pokrytie dvoch ku\u017ee\u013eovit\u00fdch hlav\u00edc, \u010do boli na vrchu st\u013apov,",
    "43": "desa\u0165 podstavcov a desa\u0165 um\u00fdvadiel na podstavce,",
    "44": "jedno more a dvan\u00e1s\u0165 b\u00fdkov pod more.",
    "45": "Potom hrnce, zmet\u00e1ky a krop\u00e1\u010de. V\u0161etky tieto predmety, ktor\u00e9 Hiram robil kr\u00e1\u013eovi \u0160alam\u00fanovi pre P\u00e1nov dom boli z leskl\u00e9ho kovu.",
    "46": "Kr\u00e1\u013e ich dal ulia\u0165 v oblasti Jord\u00e1nu v hlinitej zemi medzi Sochotom a \u0160art\u00e1nom.",
    "47": "Potom \u0160alam\u00fan v\u0161etko n\u00e1radie ulo\u017eil. V\u00e1hu kovu pre ve\u013ek\u00e9 mno\u017estvo nezis\u0165ovali.",
    "48": "\u0160alam\u00fan dal tie\u017e zhotovi\u0165 v\u0161etko n\u00e1radie, ktor\u00e9 bolo v P\u00e1novom dome: zlat\u00fd olt\u00e1r, zlat\u00fd st\u00f4l, na ktorom boli predkladn\u00e9 chleby,",
    "49": "\u010falej svietniky z r\u00fddzeho zlata, p\u00e4\u0165 na prav\u00fa a p\u00e4\u0165 na \u013eav\u00fa stranu pred pr\u00edbytok, kvety, lampy a klie\u0161te zo zlata",
    "50": "\u010da\u0161e, no\u017ee, krop\u00e1\u010de ma\u017eiare a kadidelnice z r\u00fddzeho zlata, \u010dapy na dvere vn\u00fatornej miestnosti, ve\u013esv\u00e4tyne, a na dvere sv\u00e4tyne zo zlata.",
    "51": "Ke\u010f boli hotov\u00e9 v\u0161etky pr\u00e1ce, ktor\u00e9 dal kr\u00e1\u013e \u0160alam\u00fan previes\u0165 v P\u00e1novom dome, doniesol \u0160alam\u00fan posv\u00e4tn\u00e9 dary svojho otca D\u00e1vida striebro, zlato a n\u00e1\u010dinie a ulo\u017eil to v pokladnici P\u00e1novho domu."
}