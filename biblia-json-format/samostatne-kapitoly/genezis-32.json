{
    "1": "Ke\u010f Laban r\u00e1no vstal, pobozkal svojich vnukov a svoje dc\u00e9ry a po\u017eehnal ich. Potom sa pobral a vr\u00e1til sa do svojho bydliska.",
    "2": "Aj Jakub \u0161iel svojou cestou. Tu ho stretli Bo\u017e\u00ed anjeli.",
    "3": "Ke\u010f ich Jakub videl, povedal: \"To je t\u00e1bor Bo\u017e\u00edch vojov!\" Preto nazval to miesto Mahanaim.",
    "4": "Potom Jakub poslal pred sebou poslov k svojmu bratovi Ezauovi do krajiny Seir, do kon\u010d\u00edn Edomu,",
    "5": "a dal im pr\u00edkaz, hovoriac: \"Takto budete vravie\u0165 m\u00f4jmu p\u00e1novi Ezauovi: \"Tvoj sluha Jakub ti odkazuje: U Labana som b\u00fdval ako cudzinec a bol som tam a\u017e do dne\u0161n\u00e9ho d\u0148a.",
    "6": "M\u00e1m dobytok, osly, st\u00e1da, sluhov a sl\u00fa\u017eky. Posielam v\u0161ak (poslov), aby som to ozn\u00e1mil m\u00f4jmu p\u00e1novi a na\u0161iel v tvojich o\u010diach milos\u0165!\"",
    "7": "No poslovia sa vr\u00e1tili k Jakubovi a povedali mu: \"Do\u0161li sme k tvojmu bratovi Ezauovi a on ti ide so \u0161tyristo mu\u017emi oproti!\"",
    "8": "I b\u00e1l sa Jakub ve\u013emi a tr\u00e1pil sa. Potom rozdelil \u013eud\u00ed, \u010do s n\u00edm boli, aj st\u00e1da, dobytok a \u0165avy na dva t\u00e1bory,",
    "9": "lebo si myslel: Ak Ezau napadne a prem\u00f4\u017ee jeden t\u00e1bor, druh\u00fd t\u00e1bor bude m\u00f4c\u0165 unikn\u00fa\u0165.",
    "10": "A Jakub sa modlil: \"Bo\u017ee m\u00f4jho otca Abrah\u00e1ma, Bo\u017ee m\u00f4jho otca Iz\u00e1ka, Pane, ktor\u00fd si mi hovoril: \"Vr\u00e1\u0165 sa sp\u00e4\u0165 do svojej krajiny a k svojim pr\u00edbuzn\u00fdm a postar\u00e1m sa o tvoje \u0161\u0165astie.\"",
    "11": "Nie som hoden v\u0161etk\u00fdch t\u00fdch milost\u00ed a v\u0161etkej vernosti, ktor\u00fa si svojmu slu\u017eobn\u00edkovi preuk\u00e1zal, lebo (len) so svojou palicou som tu prekro\u010dil Jord\u00e1n a teraz som s dvoma t\u00e1bormi.",
    "12": "Vyslobo\u010f ma z r\u00fak m\u00f4jho brata, z Ezauov\u00fdch r\u00fak, lebo sa ve\u013emi boj\u00edm, aby nepri\u0161iel a nezahubil m\u0148a aj matky s de\u0165mi.",
    "13": "Ve\u010f ty si pris\u013e\u00fabil: \"Postar\u00e1m sa, aby sa ti dobre vodilo a rozmno\u017e\u00edm tvoje potomstvo ako piesok pri mori, ktor\u00fd pre mno\u017estvo nemo\u017eno spo\u010d\u00edta\u0165.\"",
    "14": "I prenocoval tam a potom oddelil zo svojho imania ako dar pre svojho brata Ezaua",
    "15": "dvesto k\u00f4z a dvadsa\u0165 capov, dvesto oviec a dvadsa\u0165 baranov,",
    "16": "tridsa\u0165 doj\u010diacich tiav aj s ich ml\u00e1\u010fatami, \u0161tyridsa\u0165 kr\u00e1v a desa\u0165 b\u00fdkov, dvesto osl\u00edc a desa\u0165 osl\u00edch \u017erieb\u00e4t.",
    "17": "A oddal ich po \u010driedach svojim sluhom a svojim sluhom povedal: \"Cho\u010fte predo mnou a zachovajte odstup medzi \u010driedou a \u010driedou!\"",
    "18": "Prv\u00e9mu prik\u00e1zal takto: \"Ke\u010f \u0165a stretne m\u00f4j brat Ezau a ak sa obr\u00e1ti na teba s ot\u00e1zkou: \"\u010c\u00ed si a kde ide\u0161? A \u010die je toto, \u010do \u017eenie\u0161?\"",
    "19": "odpovie\u0161: \"Som tvojho slu\u017eobn\u00edka Jakuba. A toto je dar, ktor\u00fd posiela m\u00f4jmu p\u00e1novi Ezauovi. On s\u00e1m je za nami!\"",
    "20": "Takto prik\u00e1zal druh\u00e9mu i tretiemu a v\u0161etk\u00fdm, ktor\u00ed hnali \u010driedy: \"Ako som teraz hovoril, tak poviete Ezauovi, ke\u010f ho stretnete,",
    "21": "a e\u0161te dod\u00e1te: \"H\u013ea, tvoj slu\u017eobn\u00edk Jakub je za nami!\" Myslel toti\u017e takto: Udobr\u00edm ho darmi, ktor\u00e9 ma predch\u00e1dzaj\u00fa; len potom predst\u00fapim pred neho. Mo\u017eno bude zhovievav\u00fd.",
    "22": "A i\u0161iel dar pred n\u00edm, k\u00fdm on ostal tej noci v t\u00e1bore.",
    "23": "Ale e\u0161te tej noci vstal, zobral so sebou obe \u017eeny, obe sl\u00fa\u017eky i jeden\u00e1stich synov a pre\u0161iel cez brod Jabok.",
    "24": "Vzal ich a previedol ich cez rieku a preniesol tie\u017e v\u0161etko svoje imanie.",
    "25": "Len Jakub s\u00e1m zostal. Tu z\u00e1pasil s n\u00edm ak\u00fdsi mu\u017e a\u017e do v\u00fdchodu zory.",
    "26": "Ke\u010f onen videl, \u017ee ho neprevl\u00e1dze, dotkol sa jeho bedern\u00e9ho k\u013abu, tak\u017ee Jakubovi sa bedern\u00fd k\u013ab vyk\u013aboval, k\u00fdm on s n\u00edm z\u00e1pasil.",
    "27": "Potom onen povedal: \"Pus\u0165 ma, lebo vychod\u00ed zora!\" On v\u0161ak odpovedal: \"Nepust\u00edm \u0165a, k\u00fdm ma nepo\u017eehn\u00e1\u0161.\"",
    "28": "Onen mu povedal: \"Ako sa vol\u00e1\u0161?\" On mu odpovedal: \"Jakub.\"",
    "29": "Vtedy onen povedal: \"Nebude\u0161 sa u\u017e vola\u0165 Jakub, ale Izrael, lebo si z\u00e1pasil s Bohom a s mu\u017emi a zv\u00ed\u0165azil si.\"",
    "30": "Jakub povedal: \"Prezra\u010f mi svoje meno!\" Onen odpovedal: \"Pre\u010do sa p\u00fdta\u0161 na moje meno?\" A po\u017eehnal ho tam.",
    "31": "Nato Jakub nazval to miesto Fanuel (Bo\u017eia tv\u00e1r), lebo (tak povedal) \"videl som Boha z tv\u00e1re do tv\u00e1re a pritom som ostal na\u017eive!\"",
    "32": "Len \u010do bol za Fanuelom, vy\u0161lo slnko a on kr\u00edval pre svoje bedro.",
    "33": "Preto a\u017e dodnes Izraeliti nejedia \u0161\u013eachy bedern\u00e9ho k\u013abu, ktor\u00e9 spojuj\u00fa bedern\u00fd k\u013ab, lebo on sa dotkol \u0161\u013eachy na Jakubovom bedernom k\u013abe."
}