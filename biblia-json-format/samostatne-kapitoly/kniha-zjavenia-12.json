{
    "1": "Potom sa na nebi uk\u00e1zalo ve\u013ek\u00e9 znamenie: \u017dena odet\u00e1 slnkom, pod jej nohami mesiac a na jej hlave veniec z dvan\u00e1stich hviezd.",
    "2": "Bola \u0165archav\u00e1 a kri\u010dala v bolestiach, lebo mala rodi\u0165.",
    "3": "A bolo vidie\u0165 aj in\u00e9 znamenie na nebi: Ve\u013ek\u00fd ohniv\u00fd drak; mal sedem hl\u00e1v a desa\u0165 rohov a na hlav\u00e1ch sedem diad\u00e9mov;",
    "4": "jeho chvost zmietol tretinu nebesk\u00fdch hviezd a vrhol ich na zem. A drak sa postavil pred \u017eenu, ktor\u00e1 mala rodi\u0165, aby zhltol jej die\u0165a, len \u010do ho porod\u00ed.",
    "5": "I porodila syna, chlapca, ktor\u00fd m\u00e1 \u017eelezn\u00fdm \u017eezlom panova\u0165 nad v\u0161etk\u00fdmi n\u00e1rodmi. A jej die\u0165a bolo uchv\u00e1ten\u00e9 k Bohu a k jeho tr\u00f3nu.",
    "6": "\u017dena potom utiekla na p\u00fa\u0161\u0165, kde jej Boh pripravil miesto, aby ju tam \u017eivili tis\u00edcdvesto\u0161es\u0165desiat dn\u00ed.",
    "7": "Na nebi sa strhol boj: Michal a jeho anjeli bojovali proti drakovi. Bojoval drak i jeho anjeli,",
    "8": "ale neobst\u00e1li a u\u017e nebolo pre nich miesto v nebi.",
    "9": "A ve\u013ek\u00fd drak, ten star\u00fd had, ktor\u00fd sa vol\u00e1 diabol a satan, \u010do zv\u00e1dzal cel\u00fd svet, bol zvrhnut\u00fd; zvrhnut\u00fd bol na zem a s n\u00edm boli zvrhnut\u00ed jeho anjeli.",
    "10": "A po\u010dul som mohutn\u00fd hlas vola\u0165 v nebi: \"Teraz nastala sp\u00e1sa, moc a kr\u00e1\u013eovstvo n\u00e1\u0161ho Boha a vl\u00e1da jeho Pomazan\u00e9ho, lebo bol zvrhnut\u00fd \u017ealobca na\u0161ich bratov, ktor\u00fd na nich d\u0148om i nocou \u017ealoval pred na\u0161\u00edm Bohom.",
    "11": "Ale oni nad n\u00edm zv\u00ed\u0165azili pre Bar\u00e1nkovu krv a pre slovo svojho svedectva; a nemilovali svoj \u017eivot a\u017e na smr\u0165.",
    "12": "Preto radujte sa, nebesia, aj vy, \u010do v nich b\u00fdvate. Beda v\u0161ak zemi i moru, lebo zost\u00fapil k v\u00e1m diabol, pln\u00fd zlosti, lebo vie, \u017ee m\u00e1 m\u00e1lo \u010dasu.\"",
    "13": "Ke\u010f drak videl, \u017ee je zvrhnut\u00fd na zem, prenasledoval \u017eenu, \u010do porodila chlapca.",
    "14": "Ale \u017eena dostala dve kr\u00eddla ve\u013ek\u00e9ho orla, aby mohla odletie\u0165 na p\u00fa\u0161\u0165 na svoje miesto, kde ju bud\u00fa \u017eivi\u0165 \u010das a \u010dasy a pol \u010dasu \u010faleko od hada.",
    "15": "Had vychrlil za \u017eenou zo svojej papule vodu ako rieku, aby ju rieka strhla.",
    "16": "Ale zem pomohla \u017eene: zem otvorila \u00fasta a pohltila rieku, \u010do vychrlil drak zo svoje papule.",
    "17": "Drak sa na \u017eenu nahneval a odi\u0161iel bojova\u0165 s ostatn\u00fdmi z jej potomstva, ktor\u00ed zachov\u00e1vaj\u00fa Bo\u017eie prik\u00e1zania a maj\u00fa Je\u017ei\u0161ovo svedectvo.",
    "18": "I zastavil sa na morskom piesku."
}