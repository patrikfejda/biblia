{
    "1": "Manasses mal dvan\u00e1s\u0165 rokov, ke\u010f za\u010dal kra\u013eova\u0165, a p\u00e4\u0165desiatp\u00e4\u0165 rokov kra\u013eoval v Jeruzaleme.",
    "2": "Robil, \u010do sa P\u00e1novi nep\u00e1\u010di, pod\u013ea o\u0161klivost\u00ed n\u00e1rodov, ktor\u00e9 P\u00e1n vyhnal pred Izraelitmi.",
    "3": "Zasa postavil v\u00fd\u0161iny, ktor\u00e9 dal zb\u00fara\u0165 jeho otec Ezechi\u00e1\u0161, postavil olt\u00e1re B\u00e1lovi, narobil a\u0161ier, kla\u0148al sa cel\u00e9mu nebesk\u00e9mu vojsku a sl\u00fa\u017eil mu.",
    "4": "Staval olt\u00e1re aj v P\u00e1novom dome, o ktorom P\u00e1n povedal: \"V Jeruzaleme bude moje meno naveky.\"",
    "5": "Postavil toti\u017e v oboch n\u00e1dvoriach P\u00e1novho chr\u00e1mu olt\u00e1re cel\u00e9mu nebesk\u00e9mu vojsku.",
    "6": "Previedol svojich synov cez ohe\u0148 v \u00fadol\u00ed Benenom, zaoberal sa ve\u0161ten\u00edm, \u010darodejn\u00edctvom a zariekan\u00edm, obstaral si vyvol\u00e1va\u010dov duchov a h\u00e1da\u010dov, robil teda mno\u017estvo vec\u00ed, ktor\u00e9 sa P\u00e1novi nep\u00e1\u010dia, aby ho popudzoval.",
    "7": "Aj vyrez\u00e1van\u00fa sochu, ktor\u00fa urobil, postavil v Bo\u017eom dome, o ktorom P\u00e1n povedal D\u00e1vidovi a jeho synovi \u0160alam\u00fanovi: \"V tomto dome a v Jeruzaleme, ktor\u00fd som si vyvolil zo v\u0161etk\u00fdch kme\u0148ov Izraela, Polo\u017e\u00edm svoje meno naveky.",
    "8": "A nedopust\u00edm viac, aby Izrael vykro\u010dil z krajiny, ktor\u00fa som ur\u010dil va\u0161im otcom, ak bud\u00fa bedlivo zachov\u00e1va\u0165 v\u0161etko, \u010do som im prik\u00e1zal prostredn\u00edctvom Moj\u017ei\u0161a v celom z\u00e1kone, v predpisoch a ustanoveniach.\"",
    "9": "Ale Manasses zviedol J\u00fadsko a obyvate\u013eov Jeruzalema, aby konali hor\u0161ie ako n\u00e1rody, ktor\u00e9 P\u00e1n vyhubil spred Izraelitov.",
    "10": "A P\u00e1n hovoril Manassesovi a jeho \u013eudu, ale nedbali na\u0148.",
    "11": "Preto P\u00e1n priviedol proti nim vodcov vojska, ktor\u00e9 mal as\u00fdrsky kr\u00e1\u013e. Oni chytili Manassesa do h\u00e1kov, sp\u00fatali ho dvojit\u00fdmi okovami a odviedli do Babylonu.",
    "12": "Ale ke\u010f bol v \u00fazkosti, uprosoval P\u00e1na, svojho Boha, a ve\u013emi sa pokoril pred P\u00e1nom, Bohom svojich otcov,",
    "13": "a modlil sa k nemu. I dal sa mu uprosi\u0165, vypo\u010dul jeho modlitbu a priviedol ho sp\u00e4\u0165 do Jeruzalema, do jeho kr\u00e1\u013eovstva. Vtedy Manasses poznal, \u017ee P\u00e1n je Boh.",
    "14": "Po tomto postavil m\u00far z vonkaj\u0161ej strany D\u00e1vidovho mesta v \u00fadol\u00ed z\u00e1padne od Gihonu a\u017e po vchod do Rybnej br\u00e1ny a viedol ho okolo Ofelu. Urobil ho ve\u013emi vysok\u00fd a v ka\u017edom opevnenom meste J\u00fadska usadil vojvodcov.",
    "15": "Odstr\u00e1nil cudz\u00edch bohov a sochu z P\u00e1novho domu i v\u0161etky olt\u00e1re, ktor\u00e9 postavil na vrchu P\u00e1novho domu a v Jeruzaleme, a vyhodil ich von z mesta.",
    "16": "Postavil P\u00e1nov olt\u00e1r a obetoval na \u0148om pokojn\u00e9 a oslavn\u00e9 obety a prik\u00e1zal J\u00fadovcom, aby sl\u00fa\u017eili P\u00e1novi, Bohu Izraela.",
    "17": "Ale \u013eud e\u0161te obetoval na v\u00fd\u0161in\u00e1ch, iba\u017ee P\u00e1novi, svojmu Bohu.",
    "18": "Ostatok Manassesov\u00fdch dej\u00edn, jeho modlitba k Bohu i re\u010di prorokov, ktor\u00ed mu hovorili v mene P\u00e1na, Izraelovho Boha, s\u00fa nap\u00edsan\u00e9 v Dejin\u00e1ch izraelsk\u00fdch kr\u00e1\u013eov.",
    "19": "Jeho modlitba, vypo\u010dutie, v\u0161etky jeho hriechy, nevera a miesta, na ktor\u00fdch pred svoj\u00edm pokoren\u00edm vybudoval v\u00fd\u0161iny a postavil a\u0161ery a sochy, s\u00fa op\u00edsan\u00e9 v Pr\u00edbehoch Hozai\u00e1\u0161a.",
    "20": "Potom sa Manasses ulo\u017eil k svojim otcom a pochovali ho v jeho dome. Namiesto neho sa stal kr\u00e1\u013eom jeho syn Amon. -",
    "21": "Amon mal dvadsa\u0165dva rokov, ke\u010f za\u010dal kra\u013eova\u0165, a dva roky kra\u013eoval v Jeruzaleme.",
    "22": "Robil, \u010do sa P\u00e1novi nep\u00e1\u010di, ako robil jeho otec Manasses. Amon obetoval v\u0161etk\u00fdm soch\u00e1m, ktor\u00e9 urobil jeho otec Manasses, a sl\u00fa\u017eil im.",
    "23": "Ale pred P\u00e1nom sa nepokoril, ako sa pokoril jeho otec Manasses, ba on, Amon, zv\u00e4\u010d\u0161il vinu.",
    "24": "Sprisahali sa proti nemu jeho sluhovia a zabili ho v jeho dome.",
    "25": "Ale vidiecky \u013eud pobil v\u0161etk\u00fdch, \u010do sa sprisahali proti kr\u00e1\u013eovi Amonovi, a vidiecky \u013eud ustanovil namiesto neho za kr\u00e1\u013ea jeho syna Jozi\u00e1\u0161a."
}