{
    "1": "Potom som po\u010dul mocn\u00fd hlas z chr\u00e1mu, ako hovor\u00ed siedmim anjelom: \"Cho\u010fte a vylejte na zem sedem \u010dia\u0161 Bo\u017eieho hnevu!\"",
    "2": "Odi\u0161iel prv\u00fd a vylial svoju \u010da\u0161u na zem: a povyhadzovali sa zhubn\u00e9 a zl\u00e9 vredy na \u013eu\u010foch, \u010do mali znak \u0161elmy, aj na t\u00fdch, \u010do sa kla\u0148ali jej obrazu.",
    "3": "Druh\u00fd vylial svoju \u010da\u0161u na more: a zmenilo sa na krv ako z m\u0155tveho a zahynulo v\u0161etko \u017eiv\u00e9, \u010do bolo v mori.",
    "4": "Tret\u00ed vylial svoju \u010da\u0161u na rieky a pramene v\u00f4d: a zmenili sa na krv.",
    "5": "Potom som po\u010dul anjela v\u00f4d vola\u0165: \"Spravodliv\u00fd si ty, ktor\u00fd si a ktor\u00fd si bol, Sv\u00e4t\u00fd, \u017ee si vyniesol tak\u00fdto rozsudok.",
    "6": "Ke\u010f\u017ee preliali krv sv\u00e4t\u00fdch a prorokov, dal si im pi\u0165 krv; zasl\u00fa\u017eili si to!\"",
    "7": "A od olt\u00e1ra som po\u010dul vola\u0165: \"\u00c1no, Pane, Bo\u017ee v\u0161emoh\u00faci, spr\u00e1vne a spravodliv\u00e9 s\u00fa tvoje s\u00fady!\"",
    "8": "\u0160tvrt\u00fd anjel vylial svoju \u010da\u0161u na slnko: a bolo mu dan\u00e9 p\u00e1li\u0165 \u013eud\u00ed oh\u0148om.",
    "9": "Ve\u013ek\u00e1 hor\u00fa\u010dava spa\u013eovala \u013eud\u00ed a t\u00ed sa r\u00fahali menu Boha, ktor\u00fd m\u00e1 moc nad t\u00fdmito ranami; ale nerobili pok\u00e1nie, aby mu vzdali sl\u00e1vu.",
    "10": "Piaty anjel vylial svoju \u010da\u0161u na tr\u00f3n \u0161elmy: a jej kr\u00e1\u013eovstvo stemnelo. Od bolesti si hr\u00fdzli jazyky",
    "11": "a r\u00fahali sa nebesk\u00e9mu Bohu pre svoje bolesti a vredy a nerobili pok\u00e1nie za svoje skutky.",
    "12": "\u0160iesty vylial svoju \u010da\u0161u na ve\u013ek\u00fa rieku Eufrat: a jej voda vyschla, aby sa pripravila cesta kr\u00e1\u013eom od v\u00fdchodu slnka.",
    "13": "I videl som troch ne\u010dist\u00fdch duchov ako \u017eaby vych\u00e1dza\u0165 z tlamy draka, z tlamy \u0161elmy a z \u00fast falo\u0161n\u00e9ho proroka.",
    "14": "To s\u00fa duchovia d\u00e9monov, ktor\u00ed konaj\u00fa znamenia: vych\u00e1dzaj\u00fa ku kr\u00e1\u013eom cel\u00e9ho sveta, aby ich zhroma\u017edili na boj vo ve\u013ek\u00fd de\u0148 v\u0161emoh\u00faceho Boha.",
    "15": "H\u013ea, prich\u00e1dzam ako zlodej. Blahoslaven\u00fd, kto bdie a chr\u00e1ni si odev, aby nechodil nah\u00fd a aby nevideli jeho hanbu.",
    "16": "I zhroma\u017edil ich na miesto, ktor\u00e9 sa po hebrejsky vol\u00e1 Harmagedon.",
    "17": "Siedmy anjel vylial svoju \u010da\u0161u do vzduchu a z chr\u00e1mu od tr\u00f3nu vy\u0161iel mocn\u00fd hlas; hovoril: \"Stalo sa!\"",
    "18": "A nastali blesky, bur\u00e1canie, hrmenie aj ve\u013ek\u00e9 zemetrasenie, ak\u00e9ho nebolo odvtedy, \u010do je \u010dlovek na zemi - tak\u00e9 ve\u013ek\u00e9 bolo zemetrasenie.",
    "19": "Ve\u013ek\u00e9 mesto sa rozpadlo na tri \u010dasti a mest\u00e1 n\u00e1rodov padli. Boh si spomenul na ve\u013ek\u00fd Babylon a dal mu kalich v\u00edna svojho rozhor\u010den\u00e9ho hnevu.",
    "20": "V\u0161etky ostrovy zmizli a ani vrchov viac nebolo.",
    "21": "Z neba padali na \u013eud\u00ed kr\u00fapy \u0165a\u017ek\u00e9 ako talenty a \u013eudia sa r\u00fahali Bohu pre ranu krupobitia, lebo t\u00e1to jeho rana bola ve\u013emi ve\u013ek\u00e1."
}