{
    "1": "Kniha pr\u00edbehov T\u00f3biho, syna Tobiela, syna Ananiela, syna Aduela, syna Gabaela, syna Rafaela, syna Raguela. Patril do Azielovho potomstva a do Neftaliho kme\u0148a.",
    "2": "Za \u010dias panovania as\u00fdrskeho kr\u00e1\u013ea Salmanasara bol odvle\u010den\u00fd do zajatia z Tisbe, ktor\u00e9 je ju\u017ene od Neftaliho K\u00e1de\u0161a v Hornej Galilei, nad Asorom smerom na z\u00e1pad, na sever od Fogoru.",
    "3": "Ja, T\u00f3bi, som kr\u00e1\u010dal po cest\u00e1ch pravdy a konal spravodliv\u00e9 skutky po v\u0161etky dni m\u00f4jho \u017eivota. Ve\u013ea milosrdenstva som preuk\u00e1zal bratom z m\u00f4jho kme\u0148a a n\u00e1roda, ktor\u00ed odi\u0161li so mnou ako zajatci do Ninive v as\u00fdrskej krajine.",
    "4": "E\u0161te ke\u010f som \u017eil vo svojej vlasti, v izraelskej krajine - vtedy som bol mlad\u00fd -, cel\u00fd kme\u0148 m\u00f4jho otca Neftaliho odpadol od domu m\u00f4jho otca D\u00e1vida a od mesta Jeruzalema, ktor\u00e9 bolo vyvolen\u00e9 zo v\u0161etk\u00fdch kme\u0148ov Izraela, aby tam v\u0161etky kmene prin\u00e1\u0161ali obetu.",
    "5": "V\u0161etci moji bratia a dom m\u00f4jho praotca Neftaliho prin\u00e1\u0161ali na v\u0161etk\u00fdch vrchoch Galiley obetu b\u00fdkovi, ktor\u00e9ho urobil izraelsk\u00fd kr\u00e1\u013e Jeroboam v Dane.",
    "6": "Iba ja s\u00e1m som \u010dasto chodieval do Jeruzalema na sviatky, ako predpisuje pre cel\u00fd Izrael ve\u010dn\u00fd z\u00e1kon. Do Jeruzalema som prin\u00e1\u0161al prvotiny \u00farody, prvoroden\u00e9 s desiatkami z dobytka a prvotiny zo strihania oviec.",
    "7": "Odovzd\u00e1val som to v\u0161etko k\u0148azom, \u00c1ronov\u00fdm synom, na olt\u00e1r. Desiatok p\u0161enice, v\u00edna, oleja, gran\u00e1tov\u00fdch jab\u013ak a\u00a0in\u00e9ho ovocia som d\u00e1val L\u00e9viho synom, ktor\u00ed sl\u00fa\u017eili v\u00a0Jeruzaleme. Druh\u00fd desiatok som \u0161es\u0165 rokov pred\u00e1val za peniaze a\u00a0ka\u017ed\u00fd rok som ich pou\u017eil v\u00a0Jeruzaleme.",
    "8": "D\u00e1val som to sirot\u00e1m a\u00a0vdov\u00e1m a\u00a0pris\u0165ahovalcom, ktor\u00ed \u017eili spolu s\u00a0Izraelitmi. Prin\u00e1\u0161al som to a\u00a0d\u00e1val som im to ka\u017ed\u00fd tret\u00ed rok; jedli sme to pod\u013ea prik\u00e1zania Moj\u017ei\u0161ovho z\u00e1kona a\u00a0pod\u013ea r\u00e1d, ktor\u00e9 mi dala Debora, \u017eena n\u00e1\u0161ho star\u00e9ho otca Ananiela, matka m\u00f4jho otca, lebo m\u00f4j otec zomrel a\u00a0zanechal ma ako sirotu.",
    "9": "Ke\u010f som sa stal mu\u017eom, vzal som si za man\u017eelku Annu z potomstva n\u00e1\u0161ho rodu a z nej sa mi narodil syn, ktor\u00e9mu som dal meno Tobi\u00e1\u0161. -",
    "10": "Ke\u010f ma odvliekli do zajatia do As\u00fdrska, dostal som sa ako zajatec do Ninive. V\u0161etci moji bratia a t\u00ed, \u010do boli z m\u00f4jho rodu, jedli pokrmy pohanov.",
    "11": "Ja som sa v\u0161ak chr\u00e1nil jes\u0165 z nich.",
    "12": "A preto\u017ee som cel\u00fdm srdcom ostal vern\u00fd svojmu Bohu,",
    "13": "Najvy\u0161\u0161\u00ed mi dal milos\u0165 a priaze\u0148 u Salmanasara a zaobstar\u00e1val som mu v\u0161etko, \u010do potreboval.",
    "14": "Chodieval som do M\u00e9dska nakupova\u0165 pre neho, a\u017e k\u00fdm nezomrel. V tom \u010dase som v Rages v M\u00e9dsku u Gabriho syna Gabaela ulo\u017eil me\u0161ec s desiatimi talentami striebra.",
    "15": "Ke\u010f Salmanasar zomrel, kr\u00e1\u013eom sa namiesto neho stal jeho syn Sennacherib. Moje cesty do M\u00e9dska sa skon\u010dili a odvtedy som tam u\u017e nemohol \u00eds\u0165.",
    "16": "Za dn\u00ed Salmanasara som vykonal mnoho skutkov milosrdenstva bratom z m\u00f4jho rodu.",
    "17": "Svoj chlieb som d\u00e1val hladn\u00fdm a svoj odev nah\u00fdm a ke\u010f som videl m\u0155tveho z m\u00f4jho n\u00e1roda, vyhoden\u00e9ho za ninivsk\u00e9 hradby, pochoval som ho.",
    "18": "Takisto som tajne pochoval jedn\u00e9ho, \u010do kr\u00e1\u013e Sennacherib zabil, ke\u010f zutekal z\u00a0Judey v\u00a0d\u0148och s\u00fadu, ktor\u00fd nad n\u00edm vykonal Kr\u00e1\u013e neba pre jeho r\u00fahania. Lebo vo svojom hneve dal zabi\u0165 mnoh\u00fdch z\u00a0Izraela. Ja som ich tel\u00e1 skr\u00fdval a\u00a0pochov\u00e1val. Sennacherib ich h\u013eadal, a\u00a0nena\u0161iel ich.",
    "19": "Ktosi z Niniv\u010danov v\u0161ak \u0161iel a udal ma kr\u00e1\u013eovi, \u017ee ich ja pochov\u00e1vam. Ke\u010f som sa dozvedel, \u017ee to kr\u00e1\u013e o mne vie a \u017ee ma h\u013eadaj\u00fa, aby ma zabili, na\u013eakal som sa a u\u0161iel som.",
    "20": "V\u0161etok majetok mi skonfi\u0161kovali a prepadol v prospech kr\u00e1\u013eovej pokladnice. Ostala mi iba moja man\u017eelka Anna a m\u00f4j syn Tobi\u00e1\u0161.",
    "21": "Ale nepre\u0161lo ani \u0161tyridsa\u0165 dn\u00ed, \u010do ho jeho dvaja synovia zavra\u017edili a\u00a0u\u0161li do h\u00f4r Araratu. Kr\u00e1\u013eom sa namiesto neho stal jeho syn Asarhaddon, ktor\u00fd ustanovil za spr\u00e1vcu nad cel\u00fdm hospod\u00e1rstvom kr\u00e1\u013eovstva Achikara, syna m\u00f4jho brata Anaela, a\u00a0mal najvy\u0161\u0161iu moc nad celou jeho spr\u00e1vou.",
    "22": "Achikar prosil za m\u0148a a ja som sa mohol vr\u00e1ti\u0165 do Ninive. Achikar bol toti\u017e najvy\u0161\u0161\u00edm dvorn\u00fdm \u010da\u0161n\u00edkom, str\u00e1\u017ecom pe\u010date a spr\u00e1vcom a dozorcom dan\u00ed za as\u00fdrskoho kr\u00e1\u013ea Sennacheriba a Asarhaddon ho ponechal v \u00farade. On bol m\u00f4j synovec, z m\u00f4jho pr\u00edbuzenstva."
}