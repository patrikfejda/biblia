{
    "1": "Vtedy \u0160alam\u00fan povedal: \"P\u00e1n povedal, \u017ee bude b\u00fdva\u0165 v oblaku.",
    "2": "Ja som ti postavil dom za pr\u00edbytok, miesto, kde m\u00e1\u0161 b\u00fdva\u0165 naveky.\"",
    "3": "Potom sa kr\u00e1\u013e obr\u00e1til a po\u017eehnal cel\u00e9 zhroma\u017edenie Izraela. Cel\u00e9 zhroma\u017edenie Izraela st\u00e1lo.",
    "4": "Hovoril: \"Nech je zveleben\u00fd P\u00e1n, Boh Izraela, ktor\u00fd vlastnou rukou splnil s\u013eub, \u010do dal vlastn\u00fdmi \u00fastami m\u00f4jmu otcovi D\u00e1vidovi, ke\u010f hovoril:",
    "5": "\"Odo d\u0148a, ke\u010f som vyviedol svoj \u013eud z egyptskej krajiny, nevyvolil som si ani v jednom z kme\u0148ov Izraela miesto, aby mi tam postavili chr\u00e1m, aby tam preb\u00fdvalo moje meno. A nevyvolil som si nikoho, aby bol knie\u017ea\u0165om nad moj\u00edm \u013eudom, Izraelom.",
    "6": "Ale vyvolil som si Jeruzalem, aby tam preb\u00fdvalo moje meno, a vyvolil som si D\u00e1vida, aby bol nad moj\u00edm \u013eudom, Izraelom.\"",
    "7": "M\u00f4j otec D\u00e1vid zam\u00fd\u0161\u013eal postavi\u0165 dom menu P\u00e1na, Izraelovho Boha.",
    "8": "Ale P\u00e1n povedal m\u00f4jmu otcovi D\u00e1vidovi: \"Ke\u010f si zam\u00fd\u0161\u013eal postavi\u0165 m\u00f4jmu menu chr\u00e1m, tvoj \u00famysel bol dobr\u00fd.",
    "9": "Len\u017ee nie ty postav\u00ed\u0161 chr\u00e1m, ale tvoj syn, ktor\u00fd vyjde z tvojich bedier; on postav\u00ed m\u00f4jmu menu chr\u00e1m.\"",
    "10": "A P\u00e1n splnil svoj s\u013eub, ktor\u00fd dal. Nast\u00fapil som na miesto svojho otca D\u00e1vida, zaujal som tr\u00f3n Izraela, ako P\u00e1n povedal, a postavil som chr\u00e1m menu P\u00e1na, Izraelovho Boha.",
    "11": "A tam som ulo\u017eil archu, v ktorej je P\u00e1nova zmluva, \u010do uzavrel so synmi Izraela.\" -",
    "12": "Potom si stal v pr\u00edtomnosti cel\u00e9ho z\u00e1stupu Izraelitov pred P\u00e1nov olt\u00e1r a rozprestrel dlane.",
    "13": "\u0160alam\u00fan dal toti\u017e urobi\u0165 kovov\u00fd stupe\u0148 a umiestil ho naprostred dvora. Bol p\u00e4\u0165 lak\u0165ov dlh\u00fd, p\u00e4\u0165 lak\u0165ov \u0161irok\u00fd a tri lakte vysok\u00fd. Vyst\u00fapil na\u0148, k\u013eakol si pred cel\u00fdm zhroma\u017eden\u00edm Izraelitov na kolen\u00e1, rozprestrel dlane k nebu",
    "14": "a hovoril: \"Pane, Bo\u017ee Izraela, niet tebe podobn\u00e9ho Boha ani na nebi, ani na zemi; ty zachov\u00e1va\u0161 zmluvu a priaze\u0148 k svojim sluhom, ktor\u00ed cel\u00fdm svoj\u00edm srdcom kr\u00e1\u010daj\u00fa pred tebou.",
    "15": "Ty si svojmu sluhovi, m\u00f4jmu otcovi D\u00e1vidovi, splnil s\u013eub, ktor\u00fd si mu dal. \u010co si mu svojimi \u00fastami povedal, svojimi rukami si mu splnil, ako dokazuje dne\u0161n\u00fd de\u0148.",
    "16": "Teraz teda, Pane, Bo\u017ee Izraela, spl\u0148 svojmu sluhovi, m\u00f4jmu otcovi D\u00e1vidovi, \u010do si mu s\u013e\u00fabil, ke\u010f si povedal: \"Nikdy ti nebude ch\u00fdba\u0165 predo mnou mu\u017e, ktor\u00fd zasadne na tr\u00f3n Izraela, ak si bud\u00fa tvoji synovia d\u00e1va\u0165 pozor na svoju cestu a kr\u00e1\u010da\u0165 pod\u013ea m\u00f4jho z\u00e1kona tak, ako si kr\u00e1&#269;al ty predo mnou!\"",
    "17": "A teraz, Pane, Bo\u017ee Izraela, nech sa uskuto\u010dnia tvoje s\u013euby, ktor\u00e9 si dal svojmu sluhovi D\u00e1vidovi!",
    "18": "\u010ci naozaj bude Boh b\u00fdva\u0165 s \u010dlovekom na zemi? Ve\u010f nebes\u00e1 a nebes\u00e1 nebies \u0165a nem\u00f4\u017eu obsiahnu\u0165, o ko\u013eko menej potom tento dom, ktor\u00fd som postavil.",
    "19": "Ale obr\u00e1\u0165 sa k modlitbe svojho sluhu a k jeho prosbe, Pane, m\u00f4j Bo\u017ee, a vysly\u0161 volanie a modlitbu, ktor\u00fa ti tvoj sluha predklad\u00e1:",
    "20": "Aby tvoje o\u010di vo dne i v noci boli otvoren\u00e9 nad t\u00fdmto domom, nad miestom, o ktorom si povedal, \u017ee tam polo\u017e\u00ed\u0161 svoje meno. Aby si vypo\u010dul modlitbu, ktor\u00fa sa tvoj sluha bude modli\u0165 na tomto mieste!",
    "21": "Aby si vypo\u010dul prosbu svojho sluhu a svojho \u013eudu, Izraela, ktor\u00fa sa bude modli\u0165 na tomto mieste. Ty ho po\u010duje\u0161 z miesta, kde b\u00fdva\u0161, z neba, a ke\u010f po\u010duje\u0161, aj odpust\u00ed\u0161.",
    "22": "Ke\u010f sa niekto previn\u00ed proti svojmu bl\u00ed\u017enemu a vynes\u00fa proti nemu kliatbu, aby ho don\u00fatili k pr\u00edsahe, a pr\u00edde prisaha\u0165 pred olt\u00e1r v tomto chr\u00e1me,",
    "23": "ty, Pane, vypo\u010duj z neba, zasiahni a rozs\u00fa\u010f medzi svojimi sluhami: vinn\u00edkovi odpla\u0165 a jeho \u010diny mu uva\u013e na hlavu, nevinn\u00e9ho v\u0161ak oslobo\u010f a nalo\u017e s n\u00edm pod\u013ea jeho spravodlivosti!",
    "24": "Ke\u010f nepriate\u013e poraz\u00ed tvoj \u013eud, Izrael, preto\u017ee sa previnil proti tebe, ale on sa obr\u00e1ti, bude vzd\u00e1va\u0165 chv\u00e1lu tvojmu menu, bude sa k tebe modli\u0165 a prosi\u0165 teba v tomto dome,",
    "25": "ty vypo\u010duj z neba a odpus\u0165 vinu svojmu \u013eudu, Izraelu, a prive\u010f ho sp\u00e4\u0165 do krajiny, ktor\u00fa si dal jemu a jeho otcom.",
    "26": "Ke\u010f bude nebo zavret\u00e9 a nebude da\u017e\u010fa, preto\u017ee sa previnili proti tebe, ale bud\u00fa sa modli\u0165 na tomto mieste, bud\u00fa vzd\u00e1va\u0165 chv\u00e1lu tvojmu menu a odvr\u00e1tia sa od svojho hriechu, lebo ich tresce\u0161,",
    "27": "ty vypo\u010duj z neba, odpus\u0165 vinu svojim sluhom a svojmu \u013eudu, Izraelu, nau\u010d ich dobrej ceste, ktorou maj\u00fa \u00eds\u0165, a daj da\u017e\u010fa svojej krajine, ktor\u00fa si dal za dedi\u010dstvo svojmu \u013eudu.",
    "28": "Ak bude v krajine hlad, ak bude mor, ak bude \u00fapal, sne\u0165, kobylky a hmyz; ke\u010f bude jeho nepriate\u013e v krajine dor\u00e1\u017ea\u0165 na jeho br\u00e1ny alebo ak\u00e1ko\u013evek rana a choroba,",
    "29": "ka\u017ed\u00fa modlitbu a ka\u017ed\u00fa prosbu, ktor\u00fa prednesie ktoko\u013evek z cel\u00e9ho tvojho \u013eudu, Izraela - ve\u010f ka\u017ed\u00fd pozn\u00e1 svoju ranu a svoju boles\u0165 -, a vystrie dlane k tomuto domu,",
    "30": "ty vypo\u010duj z neba, z miesta, kde b\u00fdva\u0161, odpus\u0165 a daj ka\u017ed\u00e9mu pod\u013ea jeho cesty, ve\u010f pozn\u00e1\u0161 jeho srdce. Lebo len ty pozn\u00e1\u0161 srdcia synov \u010dloveka!",
    "31": "Aby sa \u0165a b\u00e1li a po tvojich cest\u00e1ch kr\u00e1\u010dali cel\u00fd \u010das, \u010do bud\u00fa \u017ei\u0165 v krajine, ktor\u00fa si dal ich otcom.",
    "32": "Ale aj cudzinca, ktor\u00fd nie je z tvojho n\u00e1roda, Izraela, ale pr\u00edde z \u010falekej krajiny kv\u00f4li tvojmu ve\u013ek\u00e9mu menu, tvojej mocnej ruke a tvojmu vystret\u00e9mu ramenu, ak teda tak\u00ed pr\u00eddu a bud\u00fa sa modli\u0165 v tomto dome,",
    "33": "ty vysly\u0161 z neba, z miesta, kde b\u00fdva\u0161, a urob v\u0161etko, o \u010do bude cudzinec k tebe vola\u0165, aby poznali v\u0161etky n\u00e1rody zeme tvoje meno, aby si \u0165a ctili ako tvoj \u013eud, Izrael, a aby sa dozvedeli, \u017ee sa tento dom, ktor\u00fd som postavil, vol\u00e1 pod\u013ea tvojho mena.",
    "34": "Ak vytiahne tvoj \u013eud do boja proti svojim nepriate\u013eom, nech ich po\u0161le\u0161 ktor\u00fdmko\u013evek smerom, ale bud\u00fa sa k tebe modli\u0165 smerom k tomuto mestu, ktor\u00e9 si si vyvolil, a k domu, ktor\u00fd som postavil tvojmu menu,",
    "35": "ty vysly\u0161 z neba ich modlitbu a ich prosbu a vysl\u00fa\u017e im pr\u00e1vo!",
    "36": "Ak sa prehre\u0161ia proti tebe - ve\u010f niet \u010dloveka, ktor\u00fd by sa neprehre\u0161il - a bude\u0161 sa na nich hneva\u0165 a vyd\u00e1\u0161 ich nepriate\u013eovi a premo\u017eitelia ich odved\u00fa do zajatia, do krajiny \u010di u\u017e \u010falekej a \u010di bl\u00edzkej,",
    "37": "ale vst\u00fapia do seba v krajine, v ktorej bud\u00fa zajat\u00ed, obr\u00e1tia sa a v krajine svojho zajatia sa bud\u00fa modli\u0165 k tebe a bud\u00fa hovori\u0165: \"Zhre\u0161ili sme, nepravo a zlo\u010dinne sme konali,\"",
    "38": "ak sa teda v krajine svojho zajatia, do ktorej ich odviedli, cel\u00fdm svoj\u00edm srdcom a celou svojou du\u0161ou obr\u00e1tia k tebe a bud\u00fa sa modli\u0165 smerom k svojej krajine, ktor\u00fa si dal ich otcom, k mestu, ktor\u00e9 si si vyvolil, a k domu, ktor\u00fd som postavil tvojmu menu,",
    "39": "ty z neba, z miesta, kde b\u00fdva\u0161, vysly\u0161 ich modlitbu a ich prosbu a vysl\u00fa\u017e im pr\u00e1vo! A odpus\u0165 svojmu \u013eudu, \u010d\u00edm sa proti tebe prehre\u0161il.",
    "40": "Nech s\u00fa teraz, m\u00f4j Bo\u017ee, tvoje o\u010di otvoren\u00e9 a tvoje u\u0161i pozorn\u00e9 na modlitbu z tohoto miesta!",
    "41": "Teraz v\u0161ak, Pane, Bo\u017ee, vsta\u0148 a odpo\u010di\u0148 si, ty a archa tvojej v\u0161emoci. Tvoji k\u0148azi, Pane, Bo\u017ee, nech sa odej\u00fa do sp\u00e1sy a tvoji sv\u00e4t\u00ed nech plesaj\u00fa od \u0161\u0165astia!",
    "42": "Pane, Bo\u017ee, neodmietaj tv\u00e1r svojho pomazan\u00e9ho! Spome\u0148 si na milosrdenstvo, ktor\u00e9 si prejavil svojmu slu\u017eobn\u00edkovi D\u00e1vidovi!\""
}