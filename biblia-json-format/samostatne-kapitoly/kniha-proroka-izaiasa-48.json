{
    "1": "\u010cujte toto, dom Jakubov, \u010do vol\u00e1te sa menom Izrael a \u010do ste vy\u0161li z \u00fatrob J\u00fadov\u00fdch, \u010do prisahaj\u00fa na P\u00e1novo meno a honosia sa Bohom Izraela, nie pravdou a spravodlivos\u0165ou.",
    "2": "Ve\u010f sa volaj\u00fa pod\u013ea sv\u00e4t\u00e9ho mesta a spoliehaj\u00fa sa na Boha Izraela, P\u00e1n z\u00e1stupov je jeho meno:",
    "3": "\"Predo\u0161l\u00e9 veci zjavil som odd\u00e1vna, z mojich \u00fast vy\u0161li, ozn\u00e1mil som ich, n\u00e1hle som u\u010dinil, \u017ee sa splnili.",
    "4": "Lebo som vedel, \u017ee si tvrd\u00fd, \u017eilou \u017eeleznou je tvoja \u0161ija a tvoje \u010delo z kovu;",
    "5": "zvestoval som ti to odd\u00e1vna, sk\u00f4r, ne\u017e by sa stalo, som ti ozn\u00e1mil, by si nepovedal: \"Moja modla to spravila, m\u00f4j obraz a moja socha to rozk\u00e1zala.\"",
    "6": "Po\u010dul si, h\u013ea\u010f na to v\u0161etko! - A \u010di vy nerozhl\u00e1site? Odteraz ti zvestujem veci nov\u00e9 a veci skryt\u00e9, o ktor\u00fdch nevie\u0161.",
    "7": "Teraz s\u00fa tvoren\u00e9, nie odd\u00e1vna, predo d\u0148om si veru o nich nevedel, aby si nepovedal: \"H\u013ea, vedel som o tom!\"",
    "8": "Ani si nepo\u010dul, ani si nevedel, ani ucho nem\u00e1\u0161 d\u00e1vno otvoren\u00e9. Ve\u010f som vedel, celkom nevern\u00fd si a od lona matky sa vol\u00e1\u0161 vzb\u00farencom.",
    "9": "Pre svoje meno zdr\u017eujem svoj hnev a pre svoju sl\u00e1vu miernim sa k tebe, \u017ee som \u0165a nezni\u010dil.",
    "10": "H\u013ea, vyt\u00e1pal som \u0165a, nie v\u0161ak ako striebro, sk\u00fa\u0161al som \u0165a v peci biedy.",
    "11": "Pre seba, pre seba to sprav\u00edm, ve\u010f ako by sa znesv\u00e4tilo moje meno?! A svoju sl\u00e1vu in\u00e9mu ned\u00e1m.\"",
    "12": "\"Po\u010d\u00favaj m\u0148a, Jakub a Izrael, m\u00f4j pozvan\u00fd, to som ja, ja prv\u00fd a ja aj posledn\u00fd.",
    "13": "Ve\u010f moja ruka zalo\u017eila zem a moja pravica roztiahla nebes\u00e1: Ak zavol\u00e1m na ne, stoja tu razom.\"",
    "14": "Zhroma\u017edite sa v\u0161etci a \u010dujte - kto z nich ozn\u00e1mil tieto veci? - Koho P\u00e1n miluje, vypln\u00ed jeho v\u00f4\u013eu v B\u00e1beli a jeho rameno na Chaldejcoch.",
    "15": "\"Ja, ja som hovoril a povolal som ho, priviedol som ho a cesta sa mu zdar\u00ed.",
    "16": "Po\u010fte ku mne, \u010dujte toto: Od po\u010diatku som nehovoril skryte, od \u010dasu, \u010do sa to deje, som pr\u00edtomn\u00fd.\" Teraz v\u0161ak P\u00e1n, Jahve, poslal m\u0148a a svojho Ducha.",
    "17": "Toto hovor\u00ed P\u00e1n, tvoj vykupite\u013e, Sv\u00e4t\u00fd Izraela: \"Ja som P\u00e1n, tvoj Boh, \u010do \u0165a u\u010d\u00edm, aby si mal \u00faspech, \u010do \u0165a vediem cestou, ktorou m\u00e1\u0161 \u00eds\u0165.",
    "18": "Keby si si bol v\u0161\u00edmal moje rozkazy, bol by tvoj pokoj ako rieka a tvoje blaho ako morsk\u00e9 vlny.",
    "19": "A bolo by ako piesku tvojho potomstva a plodov tvojho lona ako jeho zrniek, nebolo by zni\u010den\u00e9 ani vyhuben\u00e9 tvoje meno predo mnou.\"",
    "20": "Vyjdite z B\u00e1bela, ute\u010dte z Chaldejska, hlasom jasotu hl\u00e1sajte, oznamujte to, porozn\u00e1\u0161ajte to a\u017e do kon\u010d\u00edn zeme, vravte: P\u00e1n vyk\u00fapil svojho sluhu, Jakuba.",
    "21": "A ne\u017e\u00edznili, ke\u010f ich viedol pustinou, vode dal vyviera\u0165 pre nich zo skaly, roz\u0161tiepil skalu a rinuli sa vody.",
    "22": "Niet pokoja pre bezbo\u017en\u00fdch, hovor\u00ed P\u00e1n."
}