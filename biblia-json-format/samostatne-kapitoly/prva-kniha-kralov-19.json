{
    "1": "Achab rozpovedal Jezabel v\u0161etko, \u010do urobil Eli\u00e1\u0161, aj to, ako pobil me\u010dom v\u0161etk\u00fdch prorokov.",
    "2": "Nato poslal Jezabel k Eli\u00e1\u0161ovi posla s odkazom: \"Nech mi bohovia urobia toto a toto nech mi pridaj\u00fa, ak zajtra o takomto \u010dase neurob\u00edm s tvoj\u00edm \u017eivotom, ako sa stalo so \u017eivotom hociktor\u00e9ho z nich!\"",
    "3": "On sa na\u013eakal, vstal a odi\u0161iel, aby si zachr\u00e1nil \u017eivot. Ke\u010f pri\u0161iel do Bersaby, ktor\u00e1 patr\u00ed J\u00fadsku, nechal svojho sluhu tam",
    "4": "a s\u00e1m i\u0161iel na de\u0148 cesty na p\u00fa\u0161\u0165. Ke\u010f do\u0161iel, sadol si pod borievku, \u017eiadal si zomrie\u0165 a hovoril: \"Teraz u\u017e dos\u0165, Pane! Vezmi si m\u00f4j \u017eivot! Ve\u010f ja nie som lep\u0161\u00ed ako moji otcovia!\"",
    "5": "\u013dahol si a usnul (pod borievkou). Vtom sa ho dotkol anjel a povedal mu: \"Vezmi a jedz!\"",
    "6": "Pozrel sa a h\u013ea, pri hlave mal u\u017eiaren\u00fd podpopoln\u00fd pecn\u00edk a kr\u010dah vody! Jedol teda, napil sa a op\u00e4\u0165 zaspal.",
    "7": "Tu pri\u0161iel P\u00e1nov anjel druh\u00fd raz, dotkol sa ho a povedal: \"Vsta\u0148 a jedz, lebo m\u00e1\u0161 pred sebou dlh\u00fa cestu!\"",
    "8": "Vstal teda a jedol a posilnen\u00fd t\u00fdmto pokrmom i\u0161iel \u0161tyridsa\u0165 dn\u00ed a \u0161tyridsa\u0165 noc\u00ed a\u017e k Bo\u017eiemu vrchu Horeb.",
    "9": "Tam vo\u0161iel do jaskyne a prenocoval v nej. Tu ho oslovil P\u00e1n a sp\u00fdtal sa ho: \"\u010co tu rob\u00ed\u0161, Eli\u00e1\u0161?\"",
    "10": "On odpovedal: \"Pln\u00fd som horlivosti za P\u00e1na Boha z\u00e1stupov! Ve\u010f synovia Izraela opustili tvoju zmluvu, tvoje olt\u00e1re zborili a tvojich prorokov pobili me\u010dom? Ja s\u00e1m som ostal za moj\u00edm \u017eivotom v\u0161ak sliedia, chc\u00fa mi ho vzia\u0165.\"",
    "11": "On mu povedal: \"Vyjdi a postav sa na vrchu pred P\u00e1na! Pr\u00e1ve prech\u00e1dzal P\u00e1n. Pred P\u00e1nom i\u0161iel vietor, ve\u013ek\u00fd a prudk\u00fd, ktor\u00fd trh\u00e1 vrchy a l\u00e1me skaly. Ale P\u00e1n nebol vo vetre. Po vetre zemetrasenie, ale P\u00e1n nebol v zemetrasen\u00ed.",
    "12": "Po zemetrasen\u00ed ohe\u0148, ale P\u00e1n nebol v ohni. A po ohni tich\u00fd, lahodn\u00fd \u0161um.",
    "13": "Ke\u010f to Eli\u00e1\u0161 po\u010dul, zahalil si tv\u00e1r pl\u00e1\u0161\u0165om, vy\u0161iel a zastal pri vchode do jaskyne. Vtom prehovoril k nemu ak\u00fdsi hlas a p\u00fdtal sa: \"\u010co tu rob\u00ed\u0161, Eli\u00e1\u0161?\"",
    "14": "Odpovedal: \"Pln\u00fd som horlivosti za P\u00e1na, Boha z\u00e1stupov. Ve\u010f synovia Izraela opustili tvoju zmluvu, tvoje olt\u00e1re zborili a tvojich prorokov pobili me\u010dom! Ja s\u00e1m som ostal a za moj\u00edm \u017eivotom sliedia, chc\u00fa mi ho vzia\u0165.\"",
    "15": "P\u00e1n mu povedal: \"Vsta\u0148, vr\u00e1\u0165 sa svojou cestou na Damask\u00fa p\u00fa\u0161\u0165 a ke\u010f d\u00f4jde\u0161, poma\u017e Hazaela za kr\u00e1\u013ea nad Aramom,",
    "16": "Namsiho syna Jehua poma\u017e za kr\u00e1\u013ea nad Izraelom a Safatovho syna Elizea z Abelmehuly poma\u017e za proroka namiesto seba!",
    "17": "A kto ujde pred Hazaelov\u00fdm me\u010dom, zabije ho Jehu, a kto ujde pred me\u010dom Jehua, zabije ho Elizeus.",
    "18": "A v Izraeli si ponech\u00e1m sedemtis\u00edc mu\u017eov: iba kolen\u00e1, ktor\u00e9 sa nesklonili pred B\u00e1lom, a \u00fasta, ktor\u00e9 ho nebozkali.\"",
    "19": "Ke\u010f odtia\u013e odi\u0161iel, na\u0161iel Elizea, Safatovho syna, ako pr\u00e1ve oral. Dvan\u00e1s\u0165 z\u00e1prahov volov mal pred sebou, on bol pri dvan\u00e1stom. Eli\u00e1\u0161 pre\u0161iel popri \u0148om a hodil na\u0148 svoj pl\u00e1\u0161\u0165.",
    "20": "On zanechal voly, be\u017eal za Eli\u00e1\u0161om a povedal: \"Dovo\u013e, aby som pobozkal svojho otca a matku, potom p\u00f4jdem s tebou!\" Odvetil mu: \"Cho\u010f, vr\u00e1\u0165 sa, ve\u010f \u010do\u017ee som ti urobil?",
    "21": "Vr\u00e1til sa od neho, vzal z\u00e1prah volov, zabil ich, na n\u00e1stroji volov uvaril m\u00e4so a dal \u013eu\u010fom jes\u0165. Potom vstal, i\u0161iel za Eli\u00e1\u0161om a posluhoval mu."
}