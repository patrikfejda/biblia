{
    "1": "Ve\u013ek\u0148az \u0160imon, syn Oni\u00e1\u0161ov, za svojho \u017eivota opravil dom (Bo\u017e\u00ed) a za svojich \u010dias upevnil chr\u00e1m.",
    "2": "Vysok\u00e1 (ohrada) chr\u00e1mu m\u00e1 svoj p\u00f4vod od neho, stavba to na dvojit\u00fa (v\u00fd\u0161ku), aby boli vysok\u00e9 steny (okolo) chr\u00e1mu.",
    "3": "Za jeho \u010dias vytesali vodn\u00e9 n\u00e1dr\u017ee, ktor\u00fdch ohromn\u00fd objem (robil dojem) mora.",
    "4": "V\u0161emo\u017ene sa staral o svoj n\u00e1rod a zachr\u00e1nil ho od z\u00e1huby.",
    "5": "Zna\u010dne roz\u0161\u00edril aj samo mesto, z\u00edskal si sl\u00e1vu svoj\u00edm spr\u00e1van\u00edm sa k \u013eudu a roz\u0161\u00edril vchod do (Bo\u017eieho) domu a jeho n\u00e1dvoria.",
    "6": "Podobal sa rannej hviezde uprostred mraku, ako ke\u010f sa zachveje pln\u00fd mesiac na svoj \u010das,",
    "7": "ako ke\u010f za\u017eiari slnko, tak za\u017eiaril aj on v Bo\u017eom chr\u00e1me,",
    "8": "bol, ako ke\u010f d\u00faha sa zaleskne z n\u00e1dhern\u00fdch mrakov, ako zakvitn\u00fa ru\u017ee, ke\u010f pr\u00edde jar, ako \u013ealie, \u010do rast\u00fa pri vodnom toku, ako rastlinstvo libanonsk\u00e9 za letn\u00fdch dn\u00ed,",
    "9": "ako ohe\u0148, \u010do jasne osvecuje, ako (dymiace) kadidlo na ohni,",
    "10": "ako n\u00e1doba z \u010dist\u00e9ho zlata, vyzdoben\u00e1 rozli\u010dn\u00fdmi drahokamami,",
    "11": "ako ko\u0161at\u00e1 oliva a do v\u00fd\u0161ky \u010dnej\u00faci cyprus: ke\u010f na seba bral sl\u00e1vnostn\u00e9 r\u00facho. A ke\u010f ho odeli v\u0161etk\u00fdmi odznakmi (k\u0148azskej) d\u00f4stojnosti,",
    "12": "ke\u010f vystupoval k sv\u00e4t\u00e9mu olt\u00e1ru, ke\u010f (aj s\u00e1m) pridal sl\u00e1vy posv\u00e4tn\u00e9mu obleku,",
    "13": "ke\u010f preberal \u010diastky (obiet) z r\u00fak k\u0148azov, ako tam st\u00e1l ved\u013ea olt\u00e1ra - a okolo neho veniec bratov, bolo to, ako mlad\u00fd c\u00e9drov\u00fd sad na vrchu Libanon.",
    "14": "Tak st\u00e1li okolo neho ako palmov\u00e9 ratolesti v\u0161etci synovia \u00c1rona vo svojej v\u00fdzdobe.",
    "15": "V ich ruk\u00e1ch spo\u010d\u00edval obetn\u00fd dar pre P\u00e1na pred cel\u00fdm zhroma\u017eden\u00fdm Izraelom. A ke\u010f dokonal slu\u017ebu pri olt\u00e1ri - pri ktorej prin\u00e1\u0161al ve\u013ekolep\u00fa obetu vzne\u0161en\u00e9mu Vl\u00e1dcovi -",
    "16": "napnul ruku (po n\u00e1dobe) tekutej obety a rozlieval krv hrozna (ako obetu).",
    "17": "Polial \u0148ou z\u00e1klady olt\u00e1ra na \u013e\u00fabezn\u00fa v\u00f4\u0148u Bohu, vzne\u0161en\u00e9mu Knie\u017ea\u0165u.",
    "18": "Tu zaspievali \u00c1ronovi synovia, zatr\u00fabili na svoje tiahle tr\u00faby, mohutn\u00e9 tr\u00fabenie bolo po\u010du\u0165 (\u010faleko), na upomienku pred Bohom.",
    "19": "Vtedy sa razom zbehol v\u0161etok \u013eud a vrhol sa tv\u00e1rou na zem, aby sa koril pred P\u00e1nom, svoj\u00edm Bohom, a predniesol svoje modlitby v\u0161emoh\u00facemu a velebn\u00e9mu Bohu.",
    "20": "Spev\u00e1ci svoj\u00edm spevom pokra\u010dovali v oslave a vo ve\u013ekolepom chr\u00e1me sa naplno rozliehal \u013e\u00fabezn\u00fd zvuk.",
    "21": "\u013dud vo svojej modlitbe prosil svojho vzne\u0161en\u00e9ho P\u00e1na, k\u00fdm sa neukon\u010dila P\u00e1nova oslava, (a\u017e k\u0148azstvo) ukon\u010dilo svoje obrady.",
    "22": "Ako potom zostupoval, vystrel svoje ruky nad cel\u00fdm zhroma\u017eden\u00edm izraelsk\u00fdch synov, aby im svojimi \u00fastami udelil sl\u00e1vnostn\u00e9 (po\u017eehnanie) od Boha, aby sa jeho menom mohli honosi\u0165.",
    "23": "A (\u013eud) sa modlil znovu t\u00fa modlitbu, (ktorou) si \u017eiadal uk\u00e1za\u0165 mu Bo\u017eiu silu.",
    "24": "Teraz sa modlime k Bohu vesm\u00edru, ktor\u00fd kon\u00e1 ve\u013ek\u00e9 diela po celom svete, ktor\u00fd od lona na\u0161ej matky rozmno\u017euje na\u0161e dni a zaobch\u00e1dza s nami pod\u013ea svojho milosrdenstva.",
    "25": "Nech udel\u00ed n\u00e1\u0161mu srdcu bla\u017een\u00fd pocit a uvedie pokoj za na\u0161ich \u010dias v Izraeli na ve\u010dn\u00e9 veky!",
    "26": "Nech ver\u00ed Izrael, \u017ee s nami je milosrdn\u00fd Boh, aby n\u00e1s vyslobodil, ke\u010f nad\u00edde na to \u010das.",
    "27": "Dva n\u00e1rody nen\u00e1vid\u00edm z du\u0161e: a tret\u00ed z t\u00fdch nen\u00e1viden\u00fdch nie je ani n\u00e1rodom.",
    "28": "(S\u00fa to): obyvatelia vrchov Seir a Fili\u0161t\u00ednci a nerozumn\u00fd \u013eud, ktor\u00fd b\u00fdva v Sicheme.",
    "29": "N\u00e1uku m\u00fadrosti a dobrej v\u00fdchovy sp\u00edsal do tejto knihy Jezus, syn achov z Jeruzalema, ktor\u00e9mu akoby zo srdca vyvierala m\u00fadros\u0165.",
    "30": "Blahoslaven\u00fd, kto sa zapodieva touto vz\u00e1cnou vecou, kto si to berie k srdcu, stane sa m\u00fadrym.",
    "31": "Kto si tak bude po\u010d\u00edna\u0165, bude schopn\u00fd na v\u0161etko, lebo mu bude svetlo od Boha svieti\u0165 na stopy."
}