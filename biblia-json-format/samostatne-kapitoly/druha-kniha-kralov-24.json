{
    "1": "Za jeho \u010dias pritiahol babylonsk\u00fd kr\u00e1\u013e Nabuchodonozor a Joakim mu bol tri roky poddan\u00fd, potom sa zas proti nemu vzb\u00faril.",
    "2": "Vtedy P\u00e1n poslal proti nemu chaldejsk\u00fdch koristn\u00edkov, aramejsk\u00fdch koristn\u00edkov, moabsk\u00fdch koristn\u00edkov a amonsk\u00fdch koristn\u00edkov. Poslal ich proti J\u00fadsku, aby ho zni\u010dili pod\u013ea P\u00e1novho slova, ktor\u00e9 ohl\u00e1sil prostredn\u00edctvom svojich sluhov, prorokov.",
    "3": "To sa stalo s J\u00fadskom na P\u00e1nov rozkaz, lebo ho chcel odstr\u00e1ni\u0165 spred seba pre v\u0161etky hriechy Manassesa, ktor\u00e9 pop\u00e1chal,",
    "4": "aj pre nevinn\u00fa krv, ktor\u00fa vylieval, a Jeruzalem naplnil nevinnou krvou, tak\u017ee sa P\u00e1n u\u017e nechcel z\u013eutova\u0165.",
    "5": "Ostatok Joakimov\u00fdch dej\u00edn a v\u0161etko, \u010do vykonal, je nap\u00edsan\u00e9 v Knihe letopisov j\u00fadskych kr\u00e1\u013eov.",
    "6": "Potom sa Joakim ulo\u017eil k svojim otcom a namiesto neho sa stal kr\u00e1\u013eom jeho syn Joachin.",
    "7": "Egyptsk\u00fd kr\u00e1\u013e u\u017e viac nevytiahol zo svojej krajiny, lebo od Egyptsk\u00e9ho potoka a\u017e po rieku Eufrat zaujal babylonsk\u00fd kr\u00e1\u013e v\u0161etko, \u010do patrilo egyptsk\u00e9mu kr\u00e1\u013eovi.",
    "8": "Joachin mal osemn\u00e1s\u0165 rokov, ke\u010f za\u010dal kra\u013eova\u0165, a tri mesiace kra\u013eoval v Jeruzaleme. Meno jeho matky bolo Nohesta, dc\u00e9ra Elnatana z Jeruzalema.",
    "9": "Robil, \u010do sa P\u00e1novi nep\u00e1\u010di, celkom ako robil jeho otec.",
    "10": "V tom \u010dase pritiahli sluhovia babylonsk\u00e9ho kr\u00e1\u013ea Nabuchodonozora proti Jeruzalemu a mesto sa dostalo do obk\u013e\u00fa\u010denia.",
    "11": "Aj babylonsk\u00fd kr\u00e1\u013e Nabuchodonozor pri\u0161iel proti mestu, ktor\u00e9 obliehali jeho sluhovia.",
    "12": "Vtedy j\u00fadsky kr\u00e1\u013e Joachin vy\u0161iel k babylonsk\u00e9mu kr\u00e1\u013eovi, on, jeho matka, jeho sluhovia, jeho knie\u017eat\u00e1 aj jeho komorn\u00edci, a babylonsk\u00fd kr\u00e1\u013e ho zajal v \u00f4smom roku svojho kra\u013eovania.",
    "13": "Odniesol odtia\u013e v\u0161etky poklady P\u00e1novho chr\u00e1mu a poklady kr\u00e1\u013eovsk\u00e9ho pal\u00e1ca a rozbil v\u0161etky zlat\u00e9 n\u00e1doby, ktor\u00e9 dal v P\u00e1novom chr\u00e1me zhotovi\u0165 izraelsk\u00fd kr\u00e1\u013e \u0160alam\u00fan, ako rozk\u00e1zal P\u00e1n.",
    "14": "Odviedol do zajatia cel\u00fd Jeruzalem, v\u0161etky knie\u017eat\u00e1 a v\u0161etk\u00fdch bojovn\u00edkov, desa\u0165tis\u00edc mu\u017eov, zajatcov, aj v\u0161etk\u00fdch kov\u00e1\u010dov a z\u00e1mo\u010dn\u00edkov. Neostal nik, iba chudobn\u00fd vidiecky \u013eud.",
    "15": "Aj Joachina odviedol do Babylonu, aj kr\u00e1\u013eovu matku, kr\u00e1\u013eove \u017eeny a jeho komorn\u00edkov, \u0161\u013eachtu krajiny odviedol do zajatia z Jeruzalema do Babylonu.",
    "16": "V\u0161etk\u00fdch udatn\u00fdch mu\u017eov - sedemtis\u00edc, kov\u00e1\u010dov a z\u00e1mo\u010dn\u00edkov - tis\u00edc, sam\u00fdch mocn\u00fdch, bojaschopn\u00fdch \u013eud\u00ed odviedol babylonsk\u00fd kr\u00e1\u013e do zajatia do Babylonu.",
    "17": "A namiesto neho ustanovil babylonsk\u00fd kr\u00e1\u013e za kr\u00e1\u013ea jeho str\u00fdca Matani\u00e1\u0161a a zmenil mu meno na Sedeki\u00e1\u0161. -",
    "18": "Sedeki\u00e1\u0161 mal dvadsa\u0165jeden rokov, ke\u010f za\u010dal kra\u013eova\u0165, a jeden\u00e1s\u0165 rokov kra\u013eoval v Jeruzaleme. Meno jeho matky bolo Amital, dc\u00e9ra Jeremi\u00e1\u0161a z Lobny.",
    "19": "Robil, \u010do sa P\u00e1novi nep\u00e1\u010di, celkom tak, ako robil Joakim.",
    "20": "S Jeruzalemom a J\u00fadskom sa toto dialo pre P\u00e1nov hnev, k\u00fdm ich kone\u010dne neodvrhol od seba. - Sedeki\u00e1\u0161 sa vzb\u00faril proti babylonsk\u00e9mu kr\u00e1\u013eovi."
}