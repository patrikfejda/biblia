{
    "1": "I videl som v pravici Sediaceho na tr\u00f3ne knihu pop\u00edsan\u00fa zn\u00fatra i zvonka a zape\u010daten\u00fa siedmimi pe\u010da\u0165ami.",
    "2": "A videl som mocn\u00e9ho anjela, ktor\u00fd ohlasoval mohutn\u00fdm hlasom: \"Kto je hoden otvori\u0165 knihu a rozlomi\u0165 jej pe\u010date?\"",
    "3": "Ale nik na nebi ani na zemi ani pod zemou nemohol otvori\u0165 knihu a nazrie\u0165 do nej.",
    "4": "Ja som ve\u013emi plakal, \u017ee sa nena\u0161iel nik, kto by bol hoden otvori\u0165 knihu a nazrie\u0165 do nej.",
    "5": "A jeden zo starcov mi povedal: \"Nepla\u010d, lebo zv\u00ed\u0165azil Lev z J\u00fadovho kme\u0148a, Kore\u0148 D\u00e1vidov; on otvor\u00ed knihu a jej sedem pe\u010dat\u00ed.\"",
    "6": "I videl som v strede medzi tr\u00f3nom a \u0161tyrmi bytos\u0165ami uprostred starcov st\u00e1\u0165 Bar\u00e1nka, ktor\u00fd bol ako zabit\u00fd. Mal sedem rohov a sedem o\u010d\u00ed, \u010do je sedem Bo\u017e\u00edch duchov, poslan\u00fdch na cel\u00fa zem.",
    "7": "On prist\u00fapil a vzal knihu z pravice Sediaceho na tr\u00f3ne.",
    "8": "A ke\u010f ju vzal, \u0161tyri bytosti a dvadsiati \u0161tyria starci padli pred Bar\u00e1nkom. Ka\u017ed\u00fd mal citaru a zlat\u00fa \u010da\u0161u pln\u00fa kadidla, \u010do s\u00fa modlitby sv\u00e4t\u00fdch,",
    "9": "a spievali nov\u00fa piese\u0148: \"Hoden si vzia\u0165 knihu a otvori\u0165 jej pe\u010date, lebo si bol zabit\u00fd a svojou krvou si Bohu vyk\u00fapil \u013eud\u00ed z ka\u017ed\u00e9ho kme\u0148a, jazyka, \u013eudu a n\u00e1roda",
    "10": "a urobil si ich kr\u00e1\u013eovstvom a k\u0148azmi n\u00e1\u0161mu Bohu; a bud\u00fa kra\u013eova\u0165 na zemi.\"",
    "11": "Videl som a po\u010dul som hlas mnoh\u00fdch anjelov okolo tr\u00f3nu, bytost\u00ed a starcov. Boli ich myriady myri\u00e1d a tis\u00edce tis\u00edcov",
    "12": "a volali mohutn\u00fdm hlasom: \"Hoden je Bar\u00e1nok, ktor\u00fd bol zabit\u00fd, prija\u0165 moc, bohatstvo a m\u00fadros\u0165, silu, \u010des\u0165, sl\u00e1vu a dobrore\u010denie.\"",
    "13": "A v\u0161etko tvorstvo na nebi, na zemi, pod zemou i na mori a v\u0161etko, \u010do je v nich, po\u010dul som vola\u0165: \"Sediacemu na tr\u00f3ne a Bar\u00e1nkovi dobrore\u010denie a \u010des\u0165, sl\u00e1va a moc na veky vekov.\"",
    "14": "A \u0161tyri bytosti volali: \"Amen.\" A starci padli a kla\u0148ali sa."
}