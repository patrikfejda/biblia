{
    "1": "Ke\u010f Jakub zdvihol o\u010di, videl, \u017ee prich\u00e1dza Ezau so \u0161tyristo mu\u017emi. I rozdelil deti medzi Liu, R\u00e1chel a obe sl\u00fa\u017eky.",
    "2": "Napred postavil sl\u00fa\u017eky s ich de\u0165mi, Liu a je deti na druh\u00e9 miesto a R\u00e1chel s Jozefom na koniec.",
    "3": "S\u00e1m i\u0161iel napred a sedem r\u00e1z sa poklonil, k\u00fdm nedo\u0161iel celkom bl\u00edzko k svojmu bratovi.",
    "4": "Ezau sa mu v\u0161ak pon\u00e1h\u013eal v \u00fastrety, objal ho, padol mu okolo krku a pobozkal ho. A obaja plakali.",
    "5": "Potom zdvihol o\u010di a zbadal \u017eeny s de\u0165mi. I povedal: \"Kto\u017ee s\u00fa tieto pri tebe.\" On odpovedal: \"To s\u00fa deti, \u010do Boh v svojej dobrote do\u017ei\u010dil tvojmu sluhovi.\"",
    "6": "Tu predst\u00fapili sl\u00fa\u017eky a ich deti a poklonili sa.",
    "7": "Potom podi\u0161la aj Lia a jej deti a tie\u017e sa poklonili a napokon predst\u00fapil Jozef a R\u00e1chel a uklonili sa.",
    "8": "Nato sa ho op\u00fdtal: \"Na\u010do s\u00fa ti tie cel\u00e9 voje, ktor\u00e9 som postretal?\" On odvetil: \"Chcel som n\u00e1js\u0165 milos\u0165 v o\u010diach svojho p\u00e1na!",
    "9": "Ezau v\u0161ak povedal: \"Ja m\u00e1m toho ve\u013ea, brat m\u00f4j. Nech ostane tebe, \u010do je tvoje!\"",
    "10": "Ale Jakub vravel: \"Nie tak! Ak som na\u0161iel milos\u0165 v tvojich o\u010diach, prijmi tento dar z mojich r\u00fak! Lebo takto som videl tvoju tv\u00e1r, ako keby som videl tv\u00e1r Bo\u017eiu a ty si mi bol milostiv\u00fd.",
    "11": "Vezmi m\u00f4j pozdravn\u00fd dar, ktor\u00fd ti prin\u00e1\u0161am, ve\u010f Boh ma hojne po\u017eehnal a m\u00e1m toho tie\u017e dos\u0165! I naliehal na\u0148, tak\u017ee to prijal",
    "12": "a povedal: \"Po\u010fme \u010falej a ja p\u00f4jdem popri tebe.\"",
    "13": "Le\u017e on mu odvetil: \"P\u00e1n m\u00f4j vie, \u017ee deti s\u00fa e\u0161te \u00fatle a \u017ee s\u00fa medzi ovcami a dobytkom tak\u00e9, \u010do prid\u00e1jaj\u00fa a potrebuj\u00fa moju opateru. Keby som ich ve\u013emi hnal \u010do i de\u0148, cel\u00e9 st\u00e1do mi zahynie.",
    "14": "Nech len ide m\u00f4j p\u00e1n pred svoj\u00edm sluhom a ja u\u017e p\u00f4jdem pomaly, ako to sily \u010driedy, \u010do je predo mnou, a sily det\u00ed sta\u010dia, k\u00fdm ned\u00f4jdem k svojmu p\u00e1novi do Seiru!\"",
    "15": "Ezau mu povedal: \"Nech teda id\u00fa s tebou niektor\u00ed z mojich \u013eud\u00ed!\" On v\u0161ak odvetil: \"Ale na\u010do? Len keby som na\u0161iel milos\u0165 v o\u010diach svojho p\u00e1na!\"",
    "16": "A tak sa Ezau vr\u00e1til e\u0161te v ten de\u0148 svojou cestou do Seiru.",
    "17": "Jakub sa v\u0161ak uberal \u010falej do Sokotu a postavil si (tam) dom a pre svoj dobytok urobil stajne. Preto nazval to miesto Sokot.",
    "18": "Potom, \u010do Jakub po n\u00e1vrate z Mezopot\u00e1mie bez nehody do\u0161iel k mestu Sichem v krajine Kana\u00e1n, osadil sa v\u00fdchodne od mesta. Kus po\u013ea, na ktorom rozlo\u017eil svoje stany, k\u00fapil od synov Sichemovho otca Hemora za sto kesitov.",
    "19": "A postavil tam aj olt\u00e1r a nazval ho Mocn\u00fd je Boh Izraela."
}