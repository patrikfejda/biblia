{
    "1": "Pavol, ustanoven\u00fd za apo\u0161tola nie \u013eu\u010fmi ani prostredn\u00edctvom \u010dloveka, ale Je\u017ei\u0161om Kristom a Bohom Otcom, ktor\u00fd ho vzkriesil z m\u0155tvych,",
    "2": "a v\u0161etci bratia, \u010do s\u00fa so mnou, galatsk\u00fdm cirkv\u00e1m:",
    "3": "Milos\u0165 v\u00e1m a pokoj od Boha, n\u00e1\u0161ho Otca, i od P\u00e1na Je\u017ei\u0161a Krista,",
    "4": "ktor\u00fd seba sam\u00e9ho vydal za na\u0161e hriechy, aby n\u00e1s vyslobodil z teraj\u0161ieho zl\u00e9ho veku pod\u013ea v\u00f4le Boha a n\u00e1\u0161ho Otca:",
    "5": "jemu sl\u00e1va na veky vekov. Amen.",
    "6": "\u010cudujem sa, \u017ee od toho, ktor\u00fd v\u00e1s povolal v Kristovej milosti, tak r\u00fdchlo prebiehate k in\u00e9mu evanjeliu.",
    "7": "Ono ani nie je in\u00e9, iba\u017ee s\u00fa niektor\u00ed, \u010do v\u00e1s m\u00e4t\u00fa a chc\u00fa prekr\u00fati\u0165 Kristovo evanjelium.",
    "8": "Ale keby sme v\u00e1m hl\u00e1sali my alebo aj anjel z neba in\u00e9 evanjelium, ako sme v\u00e1m hl\u00e1sali, nech je prekliaty!",
    "9": "Ako sme u\u017e povedali, aj teraz znova hovor\u00edm: Ak by v\u00e1m niekto hl\u00e1sal in\u00e9 evanjelium ako to, ktor\u00e9 ste prijali, nech je prekliaty!",
    "10": "Chcem si teraz nakloni\u0165 \u013eud\u00ed alebo Boha? Alebo sa usilujem p\u00e1\u010di\u0165 sa \u013eu\u010fom? Keby som sa e\u0161te chcel p\u00e1\u010di\u0165 \u013eu\u010fom, nebol by som Kristov\u00fdm slu\u017eobn\u00edkom.",
    "11": "Bratia, pripom\u00ednam v\u00e1m, \u017ee evanjelium, ktor\u00e9 som v\u00e1m ja hl\u00e1sal, nem\u00e1 \u013eudsk\u00fd p\u00f4vod,",
    "12": "lebo ja som ho neprijal ani som sa ho nenau\u010dil od \u010dloveka, ale zo zjavenia Je\u017ei\u0161a Krista.",
    "13": "Vy ste po\u010duli, ako som si kedysi po\u010d\u00ednal v \u017eidovstve: \u017ee som ve\u013emi prenasledoval Bo\u017eiu Cirkev a nivo\u010dil som ju.",
    "14": "V \u017eidovstve som prev\u00fd\u0161il mnoh\u00fdch vrstovn\u00edkov vo svojom rode, lebo som viac horlil za oby\u010daje svojich otcov.",
    "15": "Ale ke\u010f sa Bohu, ktor\u00fd si ma u\u017e v lone matky vybral a svojou milos\u0165ou povolal, zap\u00e1\u010dilo",
    "16": "zjavi\u0165 vo mne svojho Syna, aby som ho zvestoval medzi pohanmi, u\u017e som sa neradil s telom a krvou,",
    "17": "ani som ne\u0161iel do Jeruzalema za t\u00fdmi, \u010do boli apo\u0161tolmi prv ako ja, ale odi\u0161iel som do Ar\u00e1bie a op\u00e4\u0165 som sa vr\u00e1til do Damasku.",
    "18": "A\u017e po troch rokoch som \u0161iel do Jeruzalema, aby som videl K\u00e9fasa, a zostal som u\u0148ho p\u00e4tn\u00e1s\u0165 dn\u00ed.",
    "19": "In\u00e9ho z apo\u0161tolov som nevidel, iba Jakuba, P\u00e1novho brata.",
    "20": "A \u010do v\u00e1m p\u00ed\u0161em, hovor\u00edm pred Bohom, \u017ee neklamem.",
    "21": "Potom som i\u0161iel do kon\u010d\u00edn S\u00fdrie a Cil\u00edcie.",
    "22": "Ale Kristov\u00fdm cirkv\u00e1m v Judei som bol osobne nezn\u00e1my,",
    "23": "iba\u017ee po\u010duli: \"Ten, \u010do n\u00e1s kedysi prenasledoval, teraz hl\u00e1sa vieru, ktor\u00fa predt\u00fdm nivo\u010dil,\"",
    "24": "a oslavovali Boha za m\u0148a."
}