{
    "1": "Achabov syn Joram sa stal kr\u00e1\u013eom nad Izraelom v Sam\u00e1rii v osemn\u00e1stom roku j\u00fadskeho kr\u00e1\u013ea Jozafata a kra\u013eoval dvan\u00e1s\u0165 rokov.",
    "2": "Robil, \u010do sa P\u00e1novi nep\u00e1\u010di, ale nie tak ako jeho otec a matka, lebo odstr\u00e1nil B\u00e1love pomn\u00edky, ktor\u00e9 porobil jeho otec.",
    "3": "Lipol v\u0161ak k hriechu Nabatovho syna Jeroboama, ktor\u00fdm zviedol na hriech Izrael; od toho sa nevzdialil.",
    "4": "Moabsk\u00fd kr\u00e1\u013e Mesa mal chov dobytka a dod\u00e1val izraelsk\u00e9mu kr\u00e1\u013eovi stotis\u00edc bar\u00e1nkov a vlnu zo stotis\u00edc bar\u00e1nkov.",
    "5": "Ale ke\u010f Achab zomrel, odpadol moabsk\u00fd kr\u00e1\u013e od izraelsk\u00e9ho kr\u00e1\u013ea.",
    "6": "Preto kr\u00e1\u013e Joram vy\u0161iel v ktor\u00fdsi de\u0148 zo Sam\u00e1rie a zvolal cel\u00fd Izrael.",
    "7": "Potom poslal k j\u00fadskemu kr\u00e1\u013eovi Jozafatovi s odkazom: \"Moabsk\u00fd kr\u00e1\u013e odpadol odo m\u0148a. P\u00f4jde\u0161 so mnou do boja proti Moabsku?\" Odpovedal: \"P\u00f4jdem! Som ako ty a m\u00f4j \u013eud je ako tvoj \u013eud, moje kone s\u00fa ako tvoje kone.\"",
    "8": "P\u00fdtal sa tie\u017e: \"Ktorou cestou p\u00f4jdeme?\" Odpovedal: \"Smerom cez Edomsk\u00fa p\u00fa\u0161\u0165.\"",
    "9": "Izraelsk\u00fd kr\u00e1\u013e, j\u00fadsky kr\u00e1\u013e a edomsk\u00fd kr\u00e1\u013e sa teda vybrali. Ke\u010f u\u017e i\u0161li sedem dn\u00ed ok\u013eukou, t\u00e1bor a dobytok, ktor\u00fd i\u0161iel za nimi, nemal vody.",
    "10": "Vtedy povedal izraelsk\u00fd kr\u00e1\u013e: \"Beda Lebo P\u00e1n vyvolal t\u00fdchto troch kr\u00e1\u013eov, aby ich vydal do ruky Moabska.\"",
    "11": "Ale Jozafat sa sp\u00fdtal: \"Nie je tu P\u00e1nov prorok? Jeho prostredn\u00edctvom by sme sa dop\u00fdtali P\u00e1na.\" Ktor\u00fdsi zo sluhov izraelsk\u00e9ho kr\u00e1\u013ea povedal: \"Je tu Safatov syn Elizeus, ktor\u00fd lieval Eli\u00e1\u0161ovi vodu na ruky.\"",
    "12": "Nato Jozafat povedal: \"U neho je P\u00e1novo slovo!\" Izraelsk\u00fd kr\u00e1\u013e Jozafat a edomsk\u00fd kr\u00e1\u013e zost\u00fapili teda k nemu.",
    "13": "Ale Elizeus povedal izraelsk\u00e9mu kr\u00e1\u013eovi: \"\u010co ja m\u00e1m s tebou? Cho\u010f si k prorokom svojho otca a svojej matky!\" Izraelsk\u00fd kr\u00e1\u013e mu v\u0161ak povedal: \"Nie! Vyvolal t\u00fdchto troch kr\u00e1\u013eov P\u00e1n, aby ich vydal do ruky Moabska?\"",
    "14": "Elizeus odpovedal: \"Ako \u017eije P\u00e1n z\u00e1stupov, v slu\u017eb\u00e1ch ktor\u00e9ho stoj\u00edm, keby som nebral oh\u013ead na j\u00fadskeho kr\u00e1\u013ea Jozafata, ani by som si \u0165a nev\u0161imol, ani by som na teba nepozrel.",
    "15": "Teraz mi v\u0161ak prive\u010fte citaristu!\" A ke\u010f citarista hral, zniesla sa na\u0148 P\u00e1nova ruka.",
    "16": "I povedal: \"Toto hovor\u00ed P\u00e1n: Narobte v tomto \u00fadol\u00ed ve\u013ea j\u00e1m.",
    "17": "Lebo toto hovor\u00ed P\u00e1n: Neuvid\u00edte vietor, ani d\u00e1\u017e\u010f neuvid\u00edte, a predsa sa toto \u00fadolie napln\u00ed vodou; budete m\u00f4c\u0165 pi\u0165 aj vy, aj va\u0161e po\u0165ahy a dobytok.",
    "18": "Ale P\u00e1novi sa to vid\u00ed m\u00e1lo: aj Moab\u010danov vyd\u00e1 do va\u0161ej ruky.",
    "19": "Spusto\u0161\u00edte ka\u017ed\u00e9 opevnen\u00e9 mesto (ka\u017ed\u00e9 vybranej\u0161ie mesto), vytnete ka\u017ed\u00fd \u00farodn\u00fd strom, zasypete ka\u017ed\u00fd vodn\u00fd prame\u0148 a ka\u017ed\u00fa \u00farodn\u00fa ro\u013eu pokaz\u00edte skalami.\"",
    "20": "A r\u00e1no, ke\u010f sa prin\u00e1\u0161ala obeta, smerom od Edomu sa privalila voda; krajina sa zaplnila vodou.",
    "21": "Ke\u010f sa v\u0161etci Moab\u010dania dopo\u010duli, \u017ee kr\u00e1li vystupuj\u00fa proti nim do boja, zvolali ka\u017ed\u00e9ho ako-tak bojaschopn\u00e9ho a postavili sa na hranicu.",
    "22": "Ke\u010f r\u00e1no vstali, slnko pr\u00e1ve vych\u00e1dzalo nad vodou a Moab\u010dania videli vodu pred sebou \u010derven\u00fa ako krv",
    "23": "a vraveli: \"To je krv! Kr\u00e1li bojovali proti sebe a vz\u00e1jomne sa pobili. Tak teraz, Moab, na koris\u0165!\"",
    "24": "Ale ke\u010f pri\u0161li k izraelsk\u00e9mu t\u00e1boru, Izraeliti sa zdvihli a tak udreli na Moab\u010danov, \u017ee utiekli pred nimi. Potom \u0161li za nimi a bili Moab\u010danov.",
    "25": "Mest\u00e1 pusto\u0161ili, na ka\u017ed\u00fa \u00farodn\u00fa ro\u013eu hodil ka\u017ed\u00fd svoj kame\u0148, a\u017e bola zah\u00e1dzan\u00e1, v\u0161etky vodn\u00e9 pramene zas\u00fdpali a ka\u017ed\u00fd \u00farodn\u00fd strom vy\u0165ali, a\u017e ostal u\u017e iba K\u00edr Charo\u0161et, ten v\u0161ak obkolesili prakovn\u00edci a dob\u00fdjali ho.",
    "26": "Ke\u010f moabsk\u00fd kr\u00e1\u013e videl, \u017ee ho v boji premohli, vzal so sebou sedemsto mu\u017eov s vytasen\u00fdm me\u010dom a chcel sa prebi\u0165 k edomsk\u00e9mu kr\u00e1\u013eovi, ale nevl\u00e1dal.",
    "27": "Preto vzal svojho prvoroden\u00e9ho syna, ktor\u00fd mal namiesto neho kra\u013eova\u0165 a obetoval ho na m\u00fare ako celopal. Vtedy vypukol proti Izraelu ve\u013ek\u00fd hnev, tak\u017ee odtiahli od neho a vr\u00e1tili sa do (svojej) krajiny."
}