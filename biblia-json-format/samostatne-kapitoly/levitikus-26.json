{
    "1": "Nerobte si modly, nestavajte si vyrez\u00e1van\u00e9 podoby a pomn\u00edky a nepostavte nama\u013eovan\u00e9 kamene vo svojej krajine, aby ste sa pred nimi kla\u0148ali, ve\u010f ja, P\u00e1n, som v\u00e1\u0161 Boh!",
    "2": "Zachov\u00e1vajte moju sobotu a majte v \u00facte moju sv\u00e4ty\u0148u! Ja som P\u00e1n!",
    "3": "Ak budete kr\u00e1\u010da\u0165 pod\u013ea mojich ustanoven\u00ed a zachov\u00e1te moje pr\u00edkazy a budete kona\u0165 pod\u013ea nich,",
    "4": "tak v\u00e1m d\u00e1m d\u00e1\u017e\u010f v pr\u00edhodn\u00fd \u010das, zem vyd\u00e1 svoju \u00farodu a z\u00e1hradn\u00e9 stromy u\u0161tedria svoje ovocie.",
    "5": "Vtedy sa mlatba pretiahne u v\u00e1s a\u017e do vinobrania a obera\u010dka hrozna potrv\u00e1 a\u017e do siatia, budete jes\u0165 svoj chlieb dos\u00fdta a budete b\u00fdva\u0165 bezpe\u010dn\u00ed v krajine.",
    "6": "D\u00e1m pokoj v krajine, ke\u010f budete odpo\u010d\u00edva\u0165, nik v\u00e1s neprestra\u0161\u00ed. Div\u00e9 zvery vy\u017eeniem z krajiny a nijak\u00fd me\u010d nevnikne do va\u0161ej krajiny.",
    "7": "Svojich nepriate\u013eov za\u017eeniete na \u00fatek a popadaj\u00fa me\u010dom pred vami.",
    "8": "P\u00e4\u0165 va\u0161ich za\u017eenie sto na \u00fatek a sto va\u0161ich za\u017eenie na \u00fatek tis\u00edc a va\u0161i nepriatelia padn\u00fa me\u010dom pred vami.",
    "9": "Obr\u00e1tim sa k v\u00e1m, rozmno\u017e\u00edm v\u00e1s a d\u00e1m sa v\u00e1m rozr\u00e1s\u0165 a utvrd\u00edm svoju zmluvu s vami.",
    "10": "Budete jes\u0165 zo star\u00e9ho, z ulo\u017een\u00e9ho (obilia), a star\u00e9 budete musie\u0165 odhodi\u0165 pre nov\u00fa z\u00e1sobu.",
    "11": "Postav\u00edm si pr\u00edbytok medzi vami a nebudem c\u00edti\u0165 vo\u010di v\u00e1m odpor,",
    "12": "budem chodi\u0165 uprostred v\u00e1s a budem va\u0161\u00edm Bohom a vy budete moj\u00edm \u013eudom.",
    "13": "Ja, P\u00e1n, som v\u00e1\u0161 Boh, ktor\u00fd som v\u00e1s vyviedol z egyptskej krajiny, aby ste im neboli otrokmi. Ja som rozl\u00e1mal ihlice v\u00e1\u0161ho jarma a dal som v\u00e1m chodi\u0165 rovno.",
    "14": "Ak ma nebudete posl\u00facha\u0165 a prest\u00fapite niektor\u00fd z t\u00fdchto mojich pr\u00edkazov,",
    "15": "ak opovrhnete mojimi predpismi a ak sa v\u00e1m bud\u00fa moje nariadenia pr\u00edkri\u0165, tak\u017ee nevypln\u00edte niektor\u00fd z mojich pr\u00edkazov a tak poru\u0161\u00edte zmluvu so mnou,",
    "16": "potom v\u00e1m urob\u00edm toto: Zo\u0161lem na v\u00e1s hr\u00f4zu, suchoty a hor\u00fa\u010dku, \u010do vyhas\u00edna zrak a stravuje \u017eivot. Nadarmo rozsejete svoje semeno, lebo ho zo\u017eer\u00fa va\u0161i nepriatelia.",
    "17": "Obr\u00e1tim svoju tv\u00e1r proti v\u00e1m, tak\u017ee v\u00e1s va\u0161i nepriatelia dobyj\u00fa a va\u0161i odporcovia v\u00e1s potla\u010dia a vy budete uteka\u0165 aj vtedy, ke\u010f v\u00e1s nebude nik prenasledova\u0165.",
    "18": "A ak ma nebudete ani potom po\u010d\u00fava\u0165, budem v\u00e1s tresta\u0165 \u010falej sedem r\u00e1z v\u00e4\u010d\u0161mi za va\u0161e hriechy.",
    "19": "Zlom\u00edm va\u0161u ve\u013ek\u00fa p\u00fdchu a urob\u00edm, \u017ee nebo bude nad vami ako \u017eelezo a va\u0161a zem ako me\u010f.",
    "20": "Potom sa budete nadarmo nam\u00e1ha\u0165, va\u0161a zem nevyd\u00e1 \u00farodu a z\u00e1hradn\u00e9 stromy neprines\u00fa ovocie.",
    "21": "A ak aj potom budete kona\u0165 proti mne a nebudete ma chcie\u0165 po\u010d\u00fava\u0165, budem v\u00e1s bi\u0165 \u010falej aj sedem r\u00e1z viac, pod\u013ea va\u0161ich hriechov.",
    "22": "Div\u00e9 zvery po\u0161lem medzi v\u00e1s, ktor\u00e9 v\u00e1s pripravia o va\u0161e deti, roztrhaj\u00fa v\u00e1m dobytok a umen\u0161ia v\u00e1\u0161 po\u010det tak, \u017ee bud\u00fa va\u0161e cesty pust\u00e9.",
    "23": "A ak sa mi ani t\u00fdm ned\u00e1te napomen\u00fa\u0165 a budete sa mi \u010falej prie\u010di\u0165,",
    "24": "tak budem aj ja robi\u0165 v\u00e1m naprotive\u0148, budem v\u00e1s \u0165a\u0165 sedemn\u00e1sobne za va\u0161e hriechy.",
    "25": "Privediem na v\u00e1s me\u010d, ktor\u00fd ukrutne pomst\u00ed poru\u0161enie zmluvy, a ke\u010f c\u00favnete do svojich miest, po\u0161lem na v\u00e1s mor a budete sa musie\u0165 vyda\u0165 do r\u00fak nepriate\u013ea.",
    "26": "Zlom\u00edm oporu va\u0161ej v\u00fd\u017eivy, tak\u017ee desa\u0165 \u017eien bude piec\u0165 v jedinej peci svoj chlieb a budete v\u00e1\u017ei\u0165 svoj chlieb, a nikdy sa nenajete dos\u00fdta.",
    "27": "A ak ma neposl\u00fachnete ani potom a budete sa mi protivi\u0165,",
    "28": "tak sa budem v hroznom hneve protivi\u0165 aj ja v\u00e1m a budem v\u00e1s tresta\u0165 sedemn\u00e1sobne za va\u0161e hriechy.",
    "29": "Budete jes\u0165 m\u00e4so svojich synov a svojich dc\u00e9r.",
    "30": "Pov\u00e1\u013eam va\u0161e v\u00fd\u0161iny a pol\u00e1mem va\u0161e slne\u010dn\u00e9 st\u013apy. Va\u0161e m\u0155tvoly nah\u00e1d\u017eem na m\u0155tvoly va\u0161ich bohov a (budete sa mi o\u0161klivi\u0165), budem ma\u0165 odpor vo\u010di v\u00e1m.",
    "31": "Va\u0161e mest\u00e1 premen\u00edm na rumovisko a va\u0161e sv\u00e4tyne rozv\u00e1\u013eam. V\u00f4\u0148u va\u0161ich obiet nebudem viac vo\u0148a\u0165!",
    "32": "Va\u0161u krajinu tak spusto\u0161\u00edm, \u017ee sa va\u0161i nepriatelia nad t\u00fdm zhrozia, ke\u010f sa v nej bud\u00fa osadzova\u0165!",
    "33": "V\u00e1s v\u0161ak rozo\u017eeniem medzi n\u00e1rody a za vami vytas\u00edm me\u010d. Va\u0161a krajina sa stane p\u00fa\u0161\u0165ou a va\u0161e mest\u00e1 bud\u00fa rumoviskami.",
    "34": "Potom sa krajine nahrad\u00ed jej odpo\u010dinok za cel\u00fd \u010das, \u010do bude spusto\u0161en\u00e1 a k\u00fdm bude v\u00e1\u0161 nepriate\u013e \u017ei\u0165 vo va\u0161ej krajine; vtedy bude ma\u0165 krajina odpo\u010dinok a nahrad\u00ed si svoje soboty.",
    "35": "Za cel\u00fd \u010das, \u010do bude spusto\u0161en\u00e1, bude ma\u0165 odpo\u010dinok, odpo\u010dinok, ak\u00fd nem\u00e1vala, k\u00fdm ste v nej b\u00fdvali.",
    "36": "Srdce t\u00fdch, \u010do z v\u00e1s ostan\u00fa, napln\u00edm strachom v nepriate\u013esk\u00fdch krajin\u00e1ch. Napla\u0161\u00ed ich \u0161uchot padaj\u00faceho listu a bud\u00fa uteka\u0165, ako sa utek\u00e1 pred me\u010dom, a bud\u00fa pada\u0165, hoci ich nik nebude prenasledova\u0165.",
    "37": "Jeden na druh\u00e9ho sa zr\u00fatia akoby od me\u010da, hoci ich nik nebude prenasledova\u0165. Nik z v\u00e1s nebude schopn\u00fd vzoprie\u0165 sa va\u0161im nepriate\u013eom.",
    "38": "Medzi n\u00e1rodmi zahyniete a zem va\u0161ich nepriate\u013eov v\u00e1s pohlt\u00ed.",
    "39": "A t\u00ed, \u010do e\u0161te z v\u00e1s ostan\u00fa, bud\u00fa hyn\u00fa\u0165 za svoje hriechy v krajin\u00e1ch va\u0161ich nepriate\u013eov. Aj pre nepr\u00e1vosti svojich otcov zahyn\u00fa, ako (zahynuli) oni.",
    "40": "Ke\u010f uznaj\u00fa svoje hriechy a hriechy svojich otcov, vierolomnos\u0165, ktor\u00fa vo\u010di mne sp\u00e1chali a ktorou sa mi protivili,",
    "41": "za \u010do som sa aj ja im sprotivil a voviedol som ich do krajiny ich nepriate\u013eov, ke\u010f sa ich neobrezan\u00e9 srdce pokor\u00ed, ke\u010f sa pokajaj\u00fa za svoje hriechy,",
    "42": "potom sa ja rozpam\u00e4t\u00e1m na svoju zmluvu s Jakubom; spomeniem si na svoju zmluvu s Iz\u00e1kom a na svoju zmluvu s Abrah\u00e1mom a spomeniem si aj na krajinu.",
    "43": "Ale krajinu musia najprv opusti\u0165 a mus\u00ed si nahradi\u0165 svoj odpo\u010dinok; bude le\u017ea\u0165 pust\u00e1, k\u00fdm oni bud\u00fa pre\u010d. Oni sa musia kaja\u0165 za svoje hriechy, lebo opovrhli mojimi nariadeniami a o\u0161klivili sa im moje predpisy.",
    "44": "Ale ja ich ani vtedy neodvrhnem a nebudem ich ma\u0165 v o\u0161klivosti - ke\u010f bud\u00fa v krajin\u00e1ch svojich nepriate\u013eov - tak, \u017ee by som ich vyni\u010dil a zru\u0161il svoju zmluvu s nimi. Ve\u010f ja, P\u00e1n, som v\u00e1\u0161 Boh!",
    "45": "Pre va\u0161u z\u00e1chranu si spomeniem na zmluvu s predkami, ktor\u00fdch som pred o\u010dami n\u00e1rodov vyviedol z egyptskej krajiny, aby som bol ich Bohom, ja, P\u00e1n!\"",
    "46": "To s\u00fa predpisy, nariadenia a z\u00e1kony, ktor\u00e9 P\u00e1n ustanovil prostredn\u00edctvom Moj\u017ei\u0161a medzi sebou a medzi Izraelitmi."
}