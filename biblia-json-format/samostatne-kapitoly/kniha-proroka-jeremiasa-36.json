{
    "1": "Vo \u0161tvrtom roku j\u00fadskeho kr\u00e1\u013ea Joakima, syna Jozi\u00e1\u0161ovho, prehovoril P\u00e1n k Jeremi\u00e1\u0161ovi toto slovo:",
    "2": "\"Vezmi si zvitkov\u00fa knihu a nap\u00ed\u0161 do nej v\u0161etky slov\u00e1, ktor\u00e9 som ti hovoril o Izraeli, o J\u00fadovi a o v\u0161etk\u00fdch n\u00e1rodoch odo d\u0148a, \u010do som k tebe za \u010dias Jozi\u00e1\u0161a hovoril, a\u017e po dne\u0161n\u00fd de\u0148.",
    "3": "H\u00e1dam si dom J\u00fadov pov\u0161imne rozli\u010dn\u00e9 ne\u0161\u0165astia, ktor\u00fdmi ich zam\u00fd\u0161\u013eam postihn\u00fa\u0165, tak\u017ee sa odvr\u00e1ti ka\u017ed\u00fd od svojej zlej cesty a odpust\u00edm im ich vinu a ich hriech.\"",
    "4": "Jeremi\u00e1\u0161 teda zavolal Barucha, syna N\u00e9riho, a Baruch z Jeremi\u00e1\u0161ov\u00fdch \u00fast nap\u00edsal do zvitkovej knihy v\u0161etky P\u00e1nove slov\u00e1, ktor\u00e9 mu hovoril.",
    "5": "I prik\u00e1zal Jeremi\u00e1\u0161 Baruchovi: \"Ja som haten\u00fd, nem\u00f4\u017eem \u00eds\u0165 do P\u00e1novho domu.",
    "6": "Cho\u010f teda ty a v P\u00e1novom dome v p\u00f4stny de\u0148 \u010d\u00edtaj do u\u0161\u00ed \u013eudu P\u00e1nove slov\u00e1 zo zvitku, ktor\u00fd si nap\u00edsal z mojich \u00fast; \u010d\u00edtaj ich aj do u\u0161\u00ed v\u0161etk\u00fdch J\u00fadovcov, ktor\u00ed pr\u00eddu zo svojich miest.",
    "7": "H\u00e1dam prenikne ich modlitba k P\u00e1novi a odvr\u00e1ti sa ka\u017ed\u00fd od svojej zlej cesty. Lebo ve\u013ek\u00fd je hnev a prchlivos\u0165, ktorou P\u00e1n hrozil tomuto \u013eudu.\"",
    "8": "Baruch, syn N\u00e9riho, urobil v\u0161etko tak, ako mu rozk\u00e1zal prorok Jeremi\u00e1\u0161 a \u010d\u00edtal z knihy P\u00e1nove slov\u00e1 v P\u00e1novom dome.",
    "9": "V piatom roku j\u00fadskeho kr\u00e1\u013ea Joakima, syna Jozi\u00e1\u0161ovho, v deviatom mesiaci vyhl\u00e1sili p\u00f4st pred P\u00e1nom v\u0161etk\u00e9mu jeruzalemsk\u00e9mu \u013eudu a v\u0161etk\u00e9mu \u013eudu, ktor\u00fd z j\u00fadskych miest prich\u00e1dzal do Jeruzalema.",
    "10": "Vtedy Baruch v P\u00e1novom dome, v izbe Gamari\u00e1\u0161a, syna pis\u00e1ra Safana, v hornom n\u00e1dvor\u00ed pri vchode Novej br\u00e1ny P\u00e1novho domu \u010d\u00edtal z knihy do u\u0161\u00ed v\u0161etk\u00e9mu \u013eudu Jeremi\u00e1\u0161ove slov\u00e1.",
    "11": "V\u0161etky P\u00e1nove slov\u00e1 z knihy v\u0161ak po\u010dul Miche\u00e1\u0161, syn Gamari\u00e1\u0161a, syna Safanovho.",
    "12": "Zost\u00fapil teda do kr\u00e1\u013eovho domu, do pis\u00e1rovej izby, kde pr\u00e1ve zasadali v\u0161etky knie\u017eat\u00e1: pis\u00e1r Elisama, Semei\u00e1\u0161ov syn Dalai\u00e1\u0161, Achoborov syn Elnat\u00e1n, Safanov syn Gamari\u00e1\u0161, Hanani\u00e1\u0161ov syn Sedeki\u00e1\u0161 a v\u0161etky knie\u017eat\u00e1.",
    "13": "Miche\u00e1\u0161 im ozn\u00e1mil v\u0161etky re\u010di, ktor\u00e9 po\u010dul, ke\u010f ich Baruch \u010d\u00edtal z knihy pred \u013eudom.",
    "14": "Vtedy knie\u017eat\u00e1 poslali k Baruchovi J\u00fadiho, syna Natani\u00e1\u0161a, syna Selemi\u00e1\u0161a, syna Chusiho, s odkazom: \"Vezmi si do ruky zvitok, z ktor\u00e9ho si \u010d\u00edtal \u013eudu a pr\u00ed\u010f! A Baruch, syn N\u00e9riho, vzal do ruky zvitok a i\u0161iel k nim.",
    "15": "I povedali mu: \"No\u017ee si sadni a \u010d\u00edtaj pred nami! Nato Baruch \u010d\u00edtal pred nimi.",
    "16": "Ke\u010f v\u0161ak po\u010duli v\u0161etky re\u010di, zarazen\u00ed pozerali na seba a povedali Baruchovi: \"V\u0161etky tieto re\u010di mus\u00edme ozn\u00e1mi\u0165 kr\u00e1\u013eovi.",
    "17": "A vypytovali sa Barucha: \"Povedz n\u00e1m, ako si nap\u00edsal z jeho \u00fast v\u0161etky tieto slov\u00e1?\"",
    "18": "Baruch im odpovedal: \"\u00dastne mi hovoril v\u0161etky tieto slov\u00e1 a ja som p\u00edsal atramentom do knihy.\"",
    "19": "Vtedy knie\u017eat\u00e1 povedali Baruchovi: \"Cho\u010f a schovaj sa aj ty, aj Jeremi\u00e1\u0161; aby nik nevedel, kde ste.\"",
    "20": "Potom vo\u0161li ku kr\u00e1\u013eovi do n\u00e1dvoria, ale zvitok nechali v izbe pis\u00e1ra Elisamu, a v\u0161etko ozn\u00e1mili kr\u00e1\u013eovi.",
    "21": "Kr\u00e1\u013e poslal J\u00fadiho, aby doniesol zvitok. J\u00fadi ho doniesol z izby pis\u00e1ra Elisamu a \u010d\u00edtal ho pred kr\u00e1\u013eom a pred v\u0161etk\u00fdmi knie\u017eatami, ktor\u00e9 st\u00e1li ved\u013ea kr\u00e1\u013ea.",
    "22": "Kr\u00e1\u013e v\u0161ak sedel v zimnom dome - bol deviaty mesiac - a pred n\u00edm bolo rozp\u00e1len\u00e9 ohnisko.",
    "23": "Ke\u010f J\u00fadi pre\u010d\u00edtal tri alebo \u0161tyri st\u013apce, odrezal ich pis\u00e1rskym no\u017eom a hodil na ohe\u0148, ktor\u00fd bol na ohnisku, k\u00fdm cel\u00fd zvitok nezhorel v ohni na ohnisku.",
    "24": "Kr\u00e1\u013e a v\u0161etci jeho slu\u017eobn\u00edci, ktor\u00ed po\u010d\u00favali v\u0161etky tieto re\u010di, sa teda neb\u00e1li a neroztrhli si r\u00facho.",
    "25": "Ba hoci Elnat\u00e1n, Dalai\u00e1\u0161 a Gamari\u00e1\u0161 naliehali na kr\u00e1\u013ea, aby zvitok nep\u00e1lil, neposl\u00fachol ich.",
    "26": "A kr\u00e1\u013e prik\u00e1zal Jeremielovi, kr\u00e1\u013eovmu synovi, Sarai\u00e1\u0161ovi, synovi Ezriela, a Selemi\u00e1\u0161ovi, synovi Abdeela, aby chytili pis\u00e1ra Barucha a proroka Jeremi\u00e1\u0161a; ale P\u00e1n ich skryl.",
    "27": "Ke\u010f kr\u00e1\u013e sp\u00e1lil zvitok so slovami, ktor\u00e9 z Jeremi\u00e1\u0161ov\u00fdch \u00fast nap\u00edsal Baruch, prehovoril P\u00e1n k Jeremi\u00e1\u0161ovi toto slovo:",
    "28": "\"Vezmi si zasa in\u00fd zvitok a nap\u00ed\u0161 do\u0148 v\u0161etky predo\u0161l\u00e9 slov\u00e1 z prv\u0161ieho zvitku ktor\u00fd sp\u00e1lil j\u00fadsky kr\u00e1\u013e Joakim.",
    "29": "J\u00fadskemu kr\u00e1\u013eovi Joakimovi v\u0161ak povedz: Toto hovor\u00ed P\u00e1n: Ty si sp\u00e1lil ten zvitok s v\u00fd\u010ditkou: \"Pre\u010do si nap\u00edsal do\u0148 slov\u00e1: Ur\u010dite pr\u00edde babylonsk\u00fd kr\u00e1\u013e, znivo\u010d\u00ed t\u00fato krajinu a odstr\u00e1ni z nej \u013eud\u00ed i zvierat\u00e1!?\"",
    "30": "Nu\u017e toto hovor\u00ed P\u00e1n j\u00fadskemu kr\u00e1\u013eovi Joakimovi: Nebude ma\u0165 nikoho, kto by zasadol na D\u00e1vidov tr\u00f3n a jeho m\u0155tvolu vyhodia vo dne na hor\u00fa\u010davu, v noci na mr\u00e1z.",
    "31": "A strescem na \u0148om, na jeho potomstve i na jeho sluhoch ich hriech a dopust\u00edm na nich, na obyvate\u013eov Jeruzalema a na mu\u017eov J\u00fadska v\u0161etky ne\u0161\u0165astia, ktor\u00fdmi som im hrozil, no nepo\u010d\u00favali.\"",
    "32": "Jeremi\u00e1\u0161 vzal teda in\u00fd zvitok a dal ho pis\u00e1rovi Baruchovi, synovi N\u00e9riho, ktor\u00fd do\u0148 nap\u00edsal z \u00fast Jeremi\u00e1\u0161a v\u0161etky slov\u00e1 knihy, ktor\u00fa j\u00fadsky kr\u00e1\u013e Joakim sp\u00e1lil na ohni, a e\u0161te dolo\u017eil mnoh\u00e9 podobn\u00e9 re\u010di."
}