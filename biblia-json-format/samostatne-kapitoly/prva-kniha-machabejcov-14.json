{
    "1": "V stosedemdesiatom druhom roku zhroma\u017edil kr\u00e1\u013e Demetrius svoje vojsk\u00e1 a tiahol do M\u00e9die, aby tam z\u00edskal posilu do boja proti Tryfonovi.",
    "2": "Ke\u010f sa v\u0161ak Arsakes, kr\u00e1\u013e Perzie a M\u00e9die, dopo\u010dul, \u017ee Demetrius vtrhol na jeho \u00fazemie, poslal jedn\u00e9ho zo svojich vojvodcov, aby ho zajal \u017eiv\u00e9ho.",
    "3": "On aj vytiahol, porazil Demetriovo vojsko, zajal ho a priviedol k Arsakovi, ktor\u00fd ho uv\u00e4znil. Chv\u00e1lospev na \u0160imona",
    "4": "Za \u0160imonovho \u017eivota malo J\u00fadsko pokoj. Vyh\u013ead\u00e1val blaho svojho \u013eudu, te\u0161ili sa jeho moci po v\u0161etky dni jeho sl\u00e1vy.",
    "5": "Popri v\u0161etkej svojej sl\u00e1ve dobyl e\u0161te pr\u00edstav Joppe; tak otvoril pr\u00edstup k morsk\u00fdm ostrovom.",
    "6": "Roz\u0161\u00edril kraj svojho \u013eudu a zmocnil sa krajiny.",
    "7": "Nahromadil si ve\u013ea zajatcov a bol p\u00e1nom nad Gazarou, Betsurou a hradom. Odstr\u00e1nil z neho ne\u010distoty a nebolo toho, kto by sa mu vzoprel.",
    "8": "V pokoji obr\u00e1bali zem a zem vyd\u00e1vala svoje plody, stromy na rovin\u00e1ch svoje ovocie.",
    "9": "Star\u0161\u00ed vysed\u00e1vali na uliciach, v\u0161etci pretriasali \u0161\u0165astie v krajine, ml\u00e1denci sa vyobliekali do n\u00e1dhery vojnov\u00e9ho r\u00facha.",
    "10": "Mest\u00e1m obstar\u00e1val potraviny, vybudoval z nich opevnen\u00e9 ba\u0161ty. Takto bolo jeho meno spom\u00ednan\u00e9 v sl\u00e1ve po sam\u00fd kraj zeme.",
    "11": "Rozostrel pokoj nad krajinou, ve\u013ek\u00e1 rados\u0165 vl\u00e1dla v Izraeli.",
    "12": "Ka\u017ed\u00fd mohol sedie\u0165 pod svoj\u00edm vini\u010dom alebo figovn\u00edkom a veru nebolo, kto by ich bol \u013eakal.",
    "13": "Nena\u0161iel sa nik v krajine kto by bol proti nim viedol vojnu, kr\u00e1li boli v t\u00fdch d\u0148och poni\u010den\u00ed.",
    "14": "Podvihol v\u0161etk\u00fdch zakr\u00edknut\u00fdch svojho \u013eudu, vyh\u013ead\u00e1val Z\u00e1kon, vykyno\u017eil ka\u017ed\u00e9ho, \u010di bol zradca a \u010di zlosyn.",
    "15": "Sv\u00e4tyni dodal lesku a tie\u017e rozmno\u017eil riad chr\u00e1mu.",
    "16": "Zves\u0165 o Jonat\u00e1novej smrti vyvolala v R\u00edme, ba aj v Sparte ve\u013ek\u00fd z\u00e1rmutok.",
    "17": "Ale ke\u010f sa dopo\u010duli, \u017ee sa miesto neho stal ve\u013ek\u0148azom jeho brat \u0160imon a \u017ee dr\u017e\u00ed v moci krajinu a jej mest\u00e1,",
    "18": "p\u00edsali mu na meden\u00fdch dosk\u00e1ch, aby obnovili priate\u013estvo a spojenectvo, ktor\u00e9 uzavreli s jeho bratmi J\u00fadom a Jonat\u00e1nom.",
    "19": "Pr\u00edpis pre\u010d\u00edtali na zhroma\u017eden\u00ed \u013eudu v Jeruzaleme. Toto je osnova listu, ktor\u00fd poslali Spar\u0165ania:",
    "20": "\"Vl\u00e1dcovia Spar\u0165anov a ich mesto posielaj\u00fa ve\u013ek\u0148azovi \u0160imonovi, star\u0161\u00edm, k\u0148azom a ostatn\u00e9mu \u017eidovsk\u00e9mu \u013eudu, svojim bratom, pozdrav.",
    "21": "Vyslanci, poslan\u00ed k n\u00e1\u0161mu n\u00e1rodu, zvestovali n\u00e1m o va\u0161ej sl\u00e1ve a cti a te\u0161ili sme sa z ich pr\u00edchodu.",
    "22": "Ich vyhl\u00e1senie sme zap\u00edsali do uznesenia \u013eudu takto: \"Pri\u0161iel k n\u00e1m Numenius, syn Antiochov, a Antipater, syn Jasonov, \u017eidovsk\u00ed vyslanci, aby s nami obnovili priate\u013esk\u00fa zmluvu.",
    "23": "\u013dud sa uzniesol, \u017ee prijme t\u00fdch mu\u017eov ok\u00e1zale a \u017ee d\u00e1 odpis ich spr\u00e1vy vlo\u017ei\u0165 do zvl\u00e1\u0161tnych kn\u00edh, aby bol na pamiatku n\u00e1rodu Spar\u0165anov. Odpis z toho sme poslali ve\u013ek\u0148azovi \u0160imonovi.\"",
    "24": "\u0160imon poslal Numenia do R\u00edma s ve\u013ek\u00fdm zlat\u00fdm \u0161t\u00edtom v cene tis\u00edc m\u00edn, aby s nimi obnovil spojenectvo.",
    "25": "Ke\u010f sa \u013eud dopo\u010dul o t\u00fdchto udalostiach, zvolal: \"Ako sa odv\u010fa\u010d\u00edme \u0160imonovi a jeho synom?",
    "26": "Ve\u010f on, jeho bratia a dom jeho otca odrazili hrdinsk\u00fdm bojom nepriate\u013eov Izraela a zaistili mu slobodu! Nap\u00edsali to na meden\u00e9 dosky, ktor\u00e9 povesili na st\u013apy na Sionskom vrchu.",
    "27": "Osnova tohto n\u00e1pisu je: \"Osemn\u00e1steho d\u0148a mesiaca elul, stosedemdesiateho druh\u00e9ho roku, v tre\u0165om roku ve\u013ek\u0148aza \u0160imona, knie\u017ea\u0165a Bo\u017eieho \u013eudu,",
    "28": "vo ve\u013ekom zhroma\u017eden\u00ed k\u0148azov (a \u013eudu), predstaven\u00fdch n\u00e1roda a star\u0161\u00edch krajiny uzniesli sa na tomto: Preto\u017ee b\u00fdvali v na\u0161ej krajine \u010dast\u00e9 vojny,",
    "29": "\u0160imon, syn Matati\u00e1\u0161a, potomka Joaribov\u00fdch synov, ako aj jeho bratia vystavili sa nebezpe\u010denstvu a odporovali nepriate\u013eom n\u00e1roda, aby obst\u00e1la ich sv\u00e4ty\u0148a a Z\u00e1kon. T\u00fdm z\u00edskali svojmu n\u00e1rodu ve\u013ek\u00fa sl\u00e1vu.",
    "30": "Jonat\u00e1n zjednotil svoj n\u00e1rod a stal sa jeho ve\u013ek\u0148azom, a\u017e bol priraden\u00fd k svojmu \u013eudu.",
    "31": "Potom ich nepriatelia zam\u00fd\u0161\u013eali vtrhn\u00fa\u0165 do ich krajiny, aby ju spusto\u0161ili a n\u00e1silne siahli na ich sv\u00e4ty\u0148u.",
    "32": "Vyst\u00fapil v\u0161ak \u0160imon a bojoval za svoj n\u00e1rod; vynalo\u017eil ve\u013ek\u00fa \u010das\u0165 svojho majetku na vyzbrojenie vojsk svojho n\u00e1roda a na \u017eold pre nich.",
    "33": "Opevnil j\u00fadske mest\u00e1, tie\u017e Betsuru na j\u00fadskych hraniciach, kde prv b\u00fdvali nepriate\u013esk\u00ed ozbrojenci, a osadil tam j\u00fadske mu\u017estvo ako pos\u00e1dku.",
    "34": "Opevnil aj Joppe pri mori, \u010falej Gazaru na pohrani\u010d\u00ed Azotska, kde prv b\u00fdvali nepriatelia, osadil tam \u017didov a zaopatril ich v\u0161etk\u00fdm, \u010do bolo potrebn\u00e9 na ich u\u017eivenie.",
    "35": "Ke\u010f \u013eud videl \u0160imonove \u010diny a\u00a0sl\u00e1vu, ktor\u00fa sa usiloval z\u00edska\u0165 svojmu n\u00e1rodu, ustanovil ho za svojho vodcu a\u00a0ve\u013ek\u0148aza pre v\u0161etky tieto \u010diny, pre spravodlivos\u0165 a\u00a0vernos\u0165, ktor\u00fa zachoval svojmu n\u00e1rodu, ako aj preto, \u017ee sa v\u0161emo\u017ene usiloval povznies\u0165 svoj \u013eud.",
    "36": "Za jeho dn\u00ed sa podarilo vykyno\u017ei\u0165 jeho rukami pohanov z krajiny aj t\u00fdch, \u010do boli v D\u00e1vidovom meste Jeruzaleme, kde si vybudovali hrad, z ktor\u00e9ho podnikali v\u00fdpady, pri\u010dom dookola po\u0161kvr\u0148ovali sv\u00e4ty\u0148u, a tak zasadzovali \u0165a\u017ek\u00fd \u00fader jej (posv\u00e4tnej) \u010distote.",
    "37": "Postavil do neho \u017eidovsk\u00fa pos\u00e1dku, opevnil ho pre obranu \u00fazemia a mesta a zv\u00fd\u0161il m\u00fary Jeruzalema.",
    "38": "Tak sa stalo, \u017ee mu kr\u00e1\u013e Demetrius potvrdil ve\u013ek\u0148azstvo,",
    "39": "urobil ho jedn\u00fdm zo svojich d\u00f4vern\u00edkov a vyznamenal ho vysok\u00fdmi poctami.",
    "40": "Rozch\u00fdrilo sa toti\u017e, \u017ee Rimania vyhl\u00e1sili \u017didov za priate\u013eov, spojencov a bratov a \u017ee ok\u00e1zalo priv\u00edtali \u0160imonov\u00fdch poslov.",
    "41": "\u017didia a k\u0148azi sa teda uzniesli: \u0160imon m\u00e1 by\u0165 ich knie\u017ea\u0165om a ve\u013ek\u0148azom nav\u017edy, k\u00fdm nepovstane spo\u013eahliv\u00fd prorok.",
    "42": "Nech je ich vojvodcom a nech m\u00e1 staros\u0165 o sv\u00e4ty\u0148u! Nech ustanovuje dozorcov nad pr\u00e1cami, nad zemou, nad zbra\u0148ami a pevnos\u0165ami!",
    "43": "Nech m\u00e1 staros\u0165 o sv\u00e4ty\u0148u; nech ho v\u0161etko posl\u00facha! V\u0161etky listiny nech s\u00fa vystavovan\u00e9 v jeho mene! Nech sa oblieka do purpuru a zlata!",
    "44": "Nikomu ani z \u013eudu, ani z k\u0148azov nech nie je dovolen\u00e9 poru\u0161i\u0165 niektor\u00fd z t\u00fdchto predpisov alebo sa vzpiera\u0165 proti jeho nariadeniam, alebo bez jeho vedomia zvol\u00e1va\u0165 zhroma\u017edenia v krajine, oblieka\u0165 sa do purpuru a u\u017e\u00edva\u0165 zlat\u00fa stuhu!",
    "45": "Kto by sa teda proti tomu previnil a nie\u010do z toho zavrhol vystav\u00ed sa trestu.\"",
    "46": "V\u0161etok \u013eud sa uzniesol, \u017ee prizn\u00e1va \u0160imonovi uveden\u00e9 v\u00fdsady.",
    "47": "\u0160imon to prijal a vyhl\u00e1sil, \u017ee je ochotn\u00fd zast\u00e1va\u0165 ve\u013ek\u0148azstvo, by\u0165 vojvodcom a knie\u017ea\u0165om \u017didov a k\u0148azov a v\u00f4bec by\u0165 predstaven\u00fdm v\u0161etk\u00fdm.",
    "48": "Nariadil, aby t\u00e1to listina bola vyryt\u00e1 do meden\u00fdch dosiek a vystaven\u00e1 na m\u00fare sv\u00e4tyne na vidite\u013enom mieste.",
    "49": "Odpis z nej dali ulo\u017ei\u0165 do klenotnice, aby ju mali poruke \u0160imon a jeho synovia."
}