{
    "1": "Izrael sa vydal na cestu so v\u0161etk\u00fdm, \u010do mal, a ke\u010f do\u0161iel do Bersaby, priniesol obetu Bohu svojho otca Iz\u00e1ka.",
    "2": "Tu povedal Boh Izraelovi v no\u010dnom viden\u00ed: \"Jakub, Jakub!\" On odpovedal: \"Tu som!\"",
    "3": "A on hovoril: \"Ja som Boh, Boh tvojho otca. Neboj sa zost\u00fapi\u0165 do Egypta, lebo tam z teba urob\u00edm ve\u013ek\u00fd n\u00e1rod.",
    "4": "Ja s\u00e1m p\u00f4jdem s tebou do Egypta a ja s\u00e1m \u0165a aj vyvediem odtia\u013e a Jozef ti vlastnou rukou zatla\u010d\u00ed o\u010di.\"",
    "5": "Potom sa Jakub pobral z Bersaby. A Izraelovi synovia vylo\u017eili svojho otca Jakuba aj svoje deti a \u017eeny na vozy, ktor\u00e9 poslal fara\u00f3n, aby ho odviezli.",
    "6": "Vzali so sebou aj svoje st\u00e1da a v\u0161etko, \u010do nadobudli v krajine Kana\u00e1n, a tak pri\u0161li do Egypta Jakub a v\u0161etko jeho potomstvo s n\u00edm:",
    "7": "so svojimi synmi a vnukmi, so svojimi dc\u00e9rami a vnu\u010dkami: so v\u0161etk\u00fdm svoj\u00edm potomstvom pri\u0161iel do Egypta.",
    "8": "A toto s\u00fa men\u00e1 Izraelov\u00fdch synov, \u010do pri\u0161li do Egypta: Jakub a jeho synovia. Jakubov prvoroden\u00fd Ruben.",
    "9": "Rubenovi synovia: Henoch, Falu, Hesron a Karmi.",
    "10": "Simeonovi synovia: Jamuel, Jamin, Ahod, Jachin, Sohar a syn Kana\u00e1n\u010danky \u0160aul.",
    "11": "L\u00e9viho synovia: Gerson, Ka\u00e1t a Merari.",
    "12": "J\u00fadovi synovia: Her, Onan, Sela, F\u00e1rez a Zara. Her a Onan v\u0161ak zomreli v krajine Kana\u00e1n. F\u00e1rezovi synovia boli: Hesron a Chamul.",
    "13": "Isacharovi synovia: Tola, Fula, J\u00f3b a Semron.",
    "14": "Zabulonovi synovia: Sared, Elon a Jahelel.",
    "15": "To s\u00fa synovia Lie, ktor\u00e1 ich porodila Jakubovi v s\u00fdrskej Mezopot\u00e1mii, aj jeho dc\u00e9ru Dinu. Spolu je teda jeho synov a dc\u00e9r tridsa\u0165tri du\u0161\u00ed.",
    "16": "Gadovi synovia: Sefion, Hagi, Suni, Esebon, Heri, Arodi a Areli.",
    "17": "Aserovi synovia: Jamne, Jesua, Je\u0161ui, Beria a ich sestra S\u00e1ra. Synovia Beriu: Heber a Melchiel.",
    "18": "To s\u00fa synovia Zelfy, ktor\u00fa dal Laban svojej dc\u00e9re Lii. Ona porodila Jakubovi \u0161estn\u00e1s\u0165 du\u0161\u00ed.",
    "19": "Synovia Jakubovej \u017eeny R\u00e1chel: Jozef a Benjam\u00edn.",
    "20": "Jozefovi sa narodili v egyptskej krajine synovia, ktor\u00fdch mu porodila Asenet, dc\u00e9ra Putifara, k\u0148aza z Heliopolu: Manasses a Efraim.",
    "21": "Benjam\u00ednovi synovia: Bela, Bechor, Asbel, Gera, N\u00e1man, Echi, Ros, Mofim, Ofim a Ared.",
    "22": "To s\u00fa synovia R\u00e1chel, ktor\u00fdch porodila Jakubovi, spolu \u0161trn\u00e1s\u0165 du\u0161\u00ed.",
    "23": "Danovi synovia: Husim.",
    "24": "Neftaliho synovia: Jasiel, Guni, Jeser a Salem.",
    "25": "To s\u00fa synovia Baly, ktor\u00fa dal Laban svojej dc\u00e9re R\u00e1chel. Ona porodila Jakubovi t\u00fdchto, spolu sedem du\u0161\u00ed.",
    "26": "V\u0161etk\u00fdch du\u0161\u00ed, \u010do pri\u0161li s Jakubom do Egypta a poch\u00e1dzaj\u00fa z jeho bedier, okrem \u017eien Jakubov\u00fdch synov, bolo spolu \u0161es\u0165desiat\u0161es\u0165.",
    "27": "Jozefovi synovia, ktor\u00ed sa mu narodili v Egypte, boli dvaja. V\u0161etk\u00fdch du\u0161\u00ed Jakubovho domu, ktor\u00e9 pri\u0161li do Egypta, bolo sedemdesiat.",
    "28": "On v\u0161ak poslal J\u00fadu pred sebou k Jozefovi, aby ozn\u00e1mil jeho pr\u00edchod do Gesenu. Ke\u010f pri\u0161li do Gesenu,",
    "29": "Jozef dal zapriahnu\u0165 do svojho voza a \u0161iel do Gesenu naproti svojmu otcovi. Ke\u010f ho uvidel, padol mu okolo hrdla a dlho plakal v jeho objat\u00ed.",
    "30": "Tu Izrael povedal Jozefovi: \"Teraz u\u017e m\u00f4\u017eem zomrie\u0165, ke\u010f som videl tvoju tv\u00e1r a \u017ee e\u0161te \u017eije\u0161!\"",
    "31": "Jozef potom povedal svojim bratom a celej rodine svojho otca: \"P\u00f4jdem to ozn\u00e1mi\u0165 fara\u00f3novi a poviem mu: \"Pri\u0161li ku mne moji bratia a rodina m\u00f4jho otca, \u010do b\u00fdvali v Kana\u00e1ne.",
    "32": "T\u00ed mu\u017eovia s\u00fa pastieri oviec, s\u00fa chovatelia dobytka a priviedli si svoje ovce, dobytok a cel\u00fd svoj majetok.\"",
    "33": "Ke\u010f v\u00e1s teda fara\u00f3n zavol\u00e1 a ke\u010f v\u00e1m povie: \"\u010c\u00edm sa zamestn\u00e1vate?\"",
    "34": "odpoviete mu: \"Chovate\u013emi dobytka s\u00fa tvoji sluhovia od svojej mladosti a\u017e dodnes, my aj na\u0161i otcovia,\" aby ste mohli zosta\u0165 v kraji Gesen. Lebo ka\u017ed\u00fd pastier oviec je u Egyp\u0165anov v opovrhnut\u00ed."
}