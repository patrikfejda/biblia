{
    "1": "Usilujte sa o l\u00e1sku, dychtite po duchovn\u00fdch daroch, zvl\u00e1\u0161\u0165 aby ste prorokovali.",
    "2": "Lebo kto hovor\u00ed jazykmi, nehovor\u00ed \u013eu\u010fom, ale Bohu; nerozumie mu nik, pod vplyvom Ducha hovor\u00ed tajomstv\u00e1.",
    "3": "Ale kto prorokuje, hovor\u00ed \u013eu\u010fom na budovanie, povzbudenie a pote\u0161enie.",
    "4": "Kto hovor\u00ed jazykmi, buduje seba sam\u00e9ho, ale kto prorokuje, buduje Cirkev.",
    "5": "A chcem, aby ste v\u0161etci hovorili jazykmi, ale e\u0161te viac, aby ste prorokovali. Lebo kto prorokuje, je v\u00e4\u010d\u0161\u00ed ako ten, kto hovor\u00ed jazykmi, iba ak by aj vysvet\u013eoval, aby sa budovala Cirkev.",
    "6": "Ve\u010f \u010do by som v\u00e1m pomohol, bratia, keby som k v\u00e1m pri\u0161iel a hovoril jazykmi, ak by som v\u00e1m nehovoril zo zjavenia, poznania, proroctva alebo n\u00e1uky?",
    "7": "Ve\u010f keby aj bezduch\u00e9 n\u00e1stroje, \u010di u\u017e flauta alebo citara, nevyd\u00e1vali rozdielny zvuk, ako by sa vedelo, \u010do sa hr\u00e1 na flaute a \u010do na citare?",
    "8": "A keby po\u013enica vyd\u00e1vala neur\u010dit\u00fd zvuk, kto by sa strojil do boja?",
    "9": "Tak aj vy: ak hovor\u00edte jazykmi, a nevyd\u00e1te zrozumite\u013en\u00e9 slov\u00e1, ako sa bude vedie\u0165, \u010do sa hovor\u00ed? Budete hovori\u0165 do vetra.",
    "10": "Ve\u010f je na svete to\u013eko rozli\u010dn\u00fdch jazykov, a ani jeden nie je bez slov.",
    "11": "Ale ak nespozn\u00e1m v\u00fdznam slov, budem pre toho, kto sa mi prihov\u00e1ra, cudzincom, a ten, kto sa mi prihov\u00e1ra, bude cudzincom mne.",
    "12": "Tak aj vy, ke\u010f\u017ee sa horlivo usilujete o duchovn\u00e9 dary, usilujte sa ma\u0165 ich v hojnosti na budovanie Cirkvi.",
    "13": "A preto ten, kto hovor\u00ed jazykmi, nech sa modl\u00ed, aby vedel aj vysvet\u013eova\u0165.",
    "14": "Lebo ak sa modl\u00edm darom jazykov, modl\u00ed sa m\u00f4j duch, ale moja myse\u013e ost\u00e1va bez \u00fa\u017eitku.",
    "15": "\u010co teda? Budem sa modli\u0165 duchom, budem sa modli\u0165 aj mys\u013eou. Budem spieva\u0165 duchom, budem spieva\u0165 aj mys\u013eou.",
    "16": "Ve\u010f ak bude\u0161 dobrore\u010di\u0165 v duchu, ako potom jednoduch\u00fd \u010dlovek povie na tvoje dobrore\u010denie: \"Amen,\" ke\u010f nevie, \u010do hovor\u00ed\u0161?",
    "17": "Lebo ty iste spr\u00e1vne vzd\u00e1va\u0161 v\u010faky; ale druh\u00fd sa t\u00fdm nebuduje.",
    "18": "\u010eakujem Bohu, \u017ee hovor\u00edm jazykmi viac ako vy v\u0161etci;",
    "19": "ale na zhroma\u017eden\u00ed rad\u0161ej chcem poveda\u0165 p\u00e4\u0165 zrozumite\u013en\u00fdch slov, aby som aj in\u00fdch pou\u010dil, ne\u017e desa\u0165tis\u00edc slov darom jazykov.",
    "20": "Bratia, nebu\u010fte deti zm\u00fd\u0161\u013ean\u00edm, iba v zlobe bu\u010fte ako mali\u010dk\u00ed, ale v zm\u00fd\u0161\u013ean\u00ed bu\u010fte dospel\u00ed.",
    "21": "V z\u00e1kone je nap\u00edsan\u00e9: \"Cudz\u00edmi jazykmi a perami cudzincov budem hovori\u0165 tomuto \u013eudu, ale ani tak ma nepo\u010d\u00favnu,\" hovor\u00ed P\u00e1n.",
    "22": "A tak dar jazykov nie je znamen\u00edm pre veriacich, ale pre neveriacich, dar prorokova\u0165 zasa nie pre neveriacich; ale pre veriacich.",
    "23": "Keby sa tak zi\u0161la cel\u00e1 cirkev a v\u0161etci by hovorili jazykmi a pri\u0161li by aj jednoduch\u00ed \u013eudia alebo neveriaci, nepovedali by, \u017ee blazniete?",
    "24": "Ale ak bud\u00fa v\u0161etci prorokova\u0165 a pr\u00edde nejak\u00fd neveriaci alebo, jednoduch\u00fd \u010dlovek, v\u0161etci ho usved\u010dia, v\u0161etci ho pos\u00fadia,",
    "25": "vyjd\u00fa najavo tajnosti jeho srdca, a tak padne na tv\u00e1r, bude sa kla\u0148a\u0165 Bohu a vyzn\u00e1: \"Naozaj je Boh medzi vami!\"",
    "26": "\u010co teda, bratia? Ke\u010f sa z\u00eddete, ka\u017ed\u00fd nie\u010do m\u00e1: dar chv\u00e1lospevu, n\u00e1uky, zjavenia, jazykov, vysvet\u013eovania; v\u0161etko nech je na budovanie.",
    "27": "Ak niekto hovor\u00ed jazykmi, nech hovoria dvaja alebo nanajv\u00fd\u0161 traja, jeden po druhom, a jeden nech vysvet\u013euje.",
    "28": "Ale ak by nemal kto vysvet\u013eova\u0165, nech ml\u010d\u00ed na zhroma\u017eden\u00ed; nech hovor\u00ed sebe a Bohu.",
    "29": "Proroci nech hovoria dvaja alebo traja a ostatn\u00ed nech posudzuj\u00fa.",
    "30": "Ak by dostal zjavenie in\u00fd zo sediacich, prv\u00fd nech ml\u010d\u00ed.",
    "31": "Lebo jeden po druhom m\u00f4\u017eete v\u0161etci prorokova\u0165, aby sa v\u0161etci pou\u010dili a v\u0161etci povzbudili.",
    "32": "Prorock\u00fd duch je podriaden\u00fd prorokom,",
    "33": "ve\u010f Boh nie je Bohom neporiadku, ale pokoja. Ako vo v\u0161etk\u00fdch cirkv\u00e1ch u sv\u00e4t\u00fdch",
    "34": "\u017eeny nech na zhroma\u017edeniach ml\u010dia. Nedovo\u013euje sa im hovori\u0165, ale nech s\u00fa podriaden\u00e9, ako hovor\u00ed aj z\u00e1kon.",
    "35": "Ak sa chc\u00fa nie\u010do nau\u010di\u0165, nech sa doma op\u00fdtaj\u00fa svojich mu\u017eov, lebo sa neslu\u0161\u00ed, aby \u017eena hovorila na zhroma\u017eden\u00ed.",
    "36": "Vari od v\u00e1s vy\u0161lo Bo\u017eie slovo alebo iba k v\u00e1m pri\u0161lo.",
    "37": "Ak si niekto mysl\u00ed, \u017ee je prorok alebo duchovn\u00fd, nech vie, \u017ee to, \u010do v\u00e1m p\u00ed\u0161em; je P\u00e1nov pr\u00edkaz.",
    "38": "Kto to neuzn\u00e1, nebude uznan\u00fd.",
    "39": "A tak, bratia moji, usilujte sa prorokova\u0165 a nebr\u00e1\u0148te hovori\u0165 jazykmi.",
    "40": "Ale nech sa v\u0161etko deje slu\u0161ne a po poriadku."
}