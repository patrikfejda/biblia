{
    "1": "Tu pri\u0161iel z J\u00fadska na P\u00e1nov pokyn Bo\u017e\u00ed mu\u017e do Betelu, pr\u00e1ve ke\u010f Jeroboam st\u00e1l pri olt\u00e1ri a chcel p\u00e1li\u0165 tymian.",
    "2": "A na P\u00e1nov pokyn volal proti olt\u00e1ru: \"Olt\u00e1r! Olt\u00e1r! Toto hovor\u00ed P\u00e1n: H\u013ea, D\u00e1vidovmu domu sa narod\u00ed syn menom Jozi\u00e1\u0161. On bude na tebe zab\u00edja\u0165 k\u0148azov v\u00fd\u0161in, ktor\u00ed na tebe p\u00e1lia tymian; aj \u013eudsk\u00e9 kosti bud\u00fa p\u00e1li\u0165 na tebe.\"",
    "3": "V ten ist\u00fd de\u0148 ohl\u00e1sil aj znamenie: \"Toto bude znamenie, \u017ee P\u00e1n hovoril: H\u013ea, olt\u00e1r sa roztrhne a popol, ktor\u00fd je na \u0148om, sa rozsype!\"",
    "4": "Ke\u010f kr\u00e1\u013e po\u010dul re\u010d Bo\u017eieho mu\u017ea, ktor\u00fa volal k olt\u00e1ru, odtiahol Jeroboam ruku od olt\u00e1ra a volal: \"Chy\u0165te ho!\" Vtom mu ruka, ktor\u00fa mal proti nemu vystret\u00fa, uschla a u\u017e ju nemohol pritiahnu\u0165 k sebe.",
    "5": "Olt\u00e1r sa roztrhol a popol z olt\u00e1ra sa rozsypal na znamenie, ktor\u00e9 ohl\u00e1sil Bo\u017e\u00ed mu\u017e na P\u00e1nov pokyn.",
    "6": "Nato kr\u00e1\u013e povedal Bo\u017eiemu mu\u017eovi: \"Udobri P\u00e1na, svojho Boha, a pros za m\u0148a, aby som mohol ruku zasa k sebe pritiahnu\u0165!\" Bo\u017e\u00ed mu\u017e udobril P\u00e1na a kr\u00e1\u013e zasa ruku pritiahol k sebe; bola mu ako predt\u00fdm.",
    "7": "Vtedy kr\u00e1\u013e hovoril Bo\u017eiemu mu\u017eovi: \"Po\u010f so mnou domov, ob\u010derstvi sa a d\u00e1m ti dary.\"",
    "8": "Ale Bo\u017e\u00ed mu\u017e povedal kr\u00e1\u013eovi: \"Ani keby si mi dal polovicu svojho domu, nep\u00f4jdem s tebou a nebudem ni\u010d jes\u0165 ani pi\u0165 na tomto mieste.",
    "9": "Lebo P\u00e1novo slovo mi prik\u00e1zalo: \"Nesmie\u0161 jes\u0165 chlieb ani pi\u0165 vodu, ani sa nesmie\u0161 vr\u00e1ti\u0165 cestou, ktorou si pri\u0161iel!\"",
    "10": "Potom odi\u0161iel inou cestou a nevr\u00e1til sa cestou, ktorou pri\u0161iel do Betelu.",
    "11": "V Beteli b\u00fdval ist\u00fd star\u00fd prorok. Pri\u0161li k nemu jeho synovia a rozpovedali mu v\u0161etko, \u010do v ten de\u0148 urobil Bo\u017e\u00ed mu\u017e v Beteli, i slov\u00e1, ktor\u00e9 hovoril kr\u00e1\u013eovi. Ke\u010f to rozpovedali svojmu otcovi,",
    "12": "otec sa ich op\u00fdtal: \"Ktorou cestou odi\u0161iel?\" Synovia mu uk\u00e1zali cestu, ktorou odi\u0161iel Bo\u017e\u00ed mu\u017e, \u010do pri\u0161iel z J\u00fadska.",
    "13": "Nato rozk\u00e1zal svojim synom: \"Osedlajte mi oslicu!\" Ke\u010f mu osedlali osla, vysadol na\u0148",
    "14": "a i\u0161iel za Bo\u017e\u00edm mu\u017eom. Na\u0161iel ho sedie\u0165 pod terebintou. I sp\u00fdtal sa ho: \"Ty si ten Bo\u017e\u00ed mu\u017e, \u010do pri\u0161iel z J\u00fadska?\" On odpovedal: \"Ja.\"",
    "15": "Nato mu vravel: \"Po\u010f so mnou domov zajes\u0165 si!\"",
    "16": "Odpovedal mu: \"Nesmiem sa s tebou vr\u00e1ti\u0165 ani \u00eds\u0165 s tebou a nebudem ni\u010d jes\u0165, ani nebudem s tebou ni\u010d pi\u0165 na tomto mieste,",
    "17": "lebo P\u00e1n mi vo svojom slove nariadil: \"Nesmie\u0161 tam jes\u0165 chlieb ani pi\u0165 vodu, ani sa nesmie\u0161 vr\u00e1ti\u0165 cestou, ktorou si pri\u0161iel!\"",
    "18": "Ale ten mu povedal: \"Aj ja som prorok ako ty a anjel mi povedal z P\u00e1novho pokynu: \"Prive\u010f ho so sebou sp\u00e4\u0165 do svojho domu, nech si zaje a nech sa napije vody!\" Oklamal ho.",
    "19": "Vr\u00e1til sa teda s n\u00edm, zajedol si v jeho dome a napil sa vody.",
    "20": "Ako sedeli za stolom, P\u00e1n oslovil proroka, ktor\u00fd ho priviedol sp\u00e4\u0165,",
    "21": "a zvolal na Bo\u017eieho mu\u017ea, \u010do pri\u0161iel z J\u00fadska: \"Toto hovor\u00ed P\u00e1n: Preto\u017ee si sa sprotivil P\u00e1novmu slovu a nezachoval si pr\u00edkaz, ktor\u00fd ti dal P\u00e1n, tvoj Boh,",
    "22": "ale vr\u00e1til si sa a jedol si a pil na mieste, o ktorom som ti povedal: Nesmie\u0161 (tam) jes\u0165 chlieb ani pi\u0165 vodu: tvoja m\u0155tvola sa nedostane do hrobu tvojich otcov.\"",
    "23": "A ke\u010f si zajedol a napil sa, osedlali mu osla proroka, ktor\u00fd ho priviedol nasp\u00e4\u0165,",
    "24": "a odi\u0161iel. Na ceste ho napadol lev a usmrtil; jeho m\u0155tvola le\u017eala na ceste a osol st\u00e1l ved\u013ea nej, aj lev st\u00e1l ved\u013ea m\u0155tvoly.",
    "25": "Ke\u010f i\u0161li tadia\u013e \u013eudia a zazreli m\u0155tvolu a leva st\u00e1\u0165 ved\u013ea m\u0155tvoly, i\u0161li a hovorili to v meste, v ktorom b\u00fdval ten star\u00fd prorok.",
    "26": "Ke\u010f to po\u010dul prorok, ktor\u00fd ho priviedol nasp\u00e4\u0165 z cesty, povedal: \"To je Bo\u017e\u00ed mu\u017e, ktor\u00fd sa sprotivil P\u00e1novmu slovu, a P\u00e1n ho vydal levovi; on ho dol\u00e1mal a usmrtil pod\u013ea slova, ktor\u00e9 mu povedal P\u00e1n.\"",
    "27": "Nato povedal svojim synom: \"Osedlajte mi osla!\" Ke\u010f mu ho osedlali,",
    "28": "i\u0161iel a na\u0161iel m\u0155tvolu le\u017ea\u0165 na ceste, osol a lev v\u0161ak st\u00e1li ved\u013ea m\u0155tvoly. Lev nezo\u017eral m\u0155tvolu, ani nedol\u00e1mal osla.",
    "29": "Prorok zdvihol m\u0155tvolu Bo\u017eieho mu\u017ea, vylo\u017eil ju na osla a priviezol ju sp\u00e4\u0165 do mesta (star\u00e9ho proroka), aby ho oplakal a pochoval.",
    "30": "M\u0155tvolu ulo\u017eil do vlastn\u00e9ho hrobu a nariekali nad \u0148ou: \"Ach, brat m\u00f4j!\"",
    "31": "Ke\u010f ho pochovali, povedal svojim synom: \"A\u017e zomriem, pochovajte ma do hrobu, v ktorom je pochovan\u00fd Bo\u017e\u00ed mu\u017e, nech moje kosti le\u017eia ved\u013ea jeho kost\u00ed,",
    "32": "lebo isto iste sa spln\u00ed slovo, ktor\u00e9 z Bo\u017eieho pokynu volal proti olt\u00e1ru v Beteli a proti v\u0161etk\u00fdm sv\u00e4tyniam na v\u00fd\u0161in\u00e1ch, ktor\u00e9 s\u00fa v samarijsk\u00fdch mest\u00e1ch.\"",
    "33": "Po tejto udalosti sa Jeroboam neodvr\u00e1til od svojej zlej cesty, ale zasa ustanovoval k\u0148azov v\u00fd\u0161in zo spodiny \u013eudu. Kto len chcel, ka\u017ed\u00e9mu naplnil ruku, a stal sa k\u0148azom v\u00fd\u0161in.",
    "34": "Toto viedlo dom Jeroboama k hriechu i k tomu, \u017ee bol zni\u010den\u00fd a vyhuben\u00fd z povrchu zeme."
}