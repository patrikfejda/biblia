{
    "1": "Achab mal v Sam\u00e1rii sedemdesiat synov. Jehu nap\u00edsal list a poslal ho do Sam\u00e1rie predstaven\u00fdm mesta, star\u0161\u00edm a Achabov\u00fdm pest\u00fanom:",
    "2": "\"Teraz, ke\u010f k v\u00e1m d\u00f4jde tento list - m\u00e1te synov svojho p\u00e1na, vozy, kone, opevnen\u00e9 mesto a v\u00fdzbroj -,",
    "3": "vyhliadnite si najlep\u0161ieho a najudatnej\u0161ieho zo synov svojho p\u00e1na, posa\u010fte ho na tr\u00f3n jeho otca a bojujte za dom svojho p\u00e1na!\"",
    "4": "N\u00e1ramne sa na\u013eakali a hovorili: \"Dvaja kr\u00e1li neobst\u00e1li pred n\u00edm, ako\u017ee obstoj\u00edme my?\"",
    "5": "Preto spr\u00e1vcovia domu, predstaven\u00ed mesta a pest\u00fani poslali Jehuovi odkaz: \"Sme tvojimi sluhami, urob\u00edme v\u0161etko, \u010do n\u00e1m rozk\u00e1\u017ee\u0161. Neustanov\u00edme nikoho za kr\u00e1\u013ea! Urob, \u010do uzn\u00e1\u0161 za dobr\u00e9!\"",
    "6": "Nato im nap\u00edsal druh\u00fd list: \"Ak ste moji a posl\u00fachate m\u00f4j hlas, vezmite hlavy mu\u017eov z rodu svojho p\u00e1na a pr\u00ed\u010fte zajtra o takomto \u010dase ku mne do Jezraelu!\" - Kr\u00e1\u013eov\u00fdch synov v\u0161ak bolo sedemdesiat mu\u017eov a vychov\u00e1vali ich najpoprednej\u0161\u00ed z mesta. -",
    "7": "Ke\u010f k nim list do\u0161iel, vzali kr\u00e1\u013eov\u00fdch synov a pozab\u00edjali sedemdesiat mu\u017eov. Ich hlavy pokl\u00e1dli do ko\u0161ov a poslali k nemu do Jezraelu.",
    "8": "Ke\u010f pri\u0161iel posol a hl\u00e1sil mu, \u017ee doniesli hlavy kr\u00e1\u013eovsk\u00fdch synov, povedal: \"Ulo\u017ete ich do r\u00e1na na dve h\u0155by do br\u00e1ny!",
    "9": "R\u00e1no vy\u0161iel von, zastal a povedal cel\u00e9mu n\u00e1rodu: \" Vy ste nevinn\u00ed! \u00c1no, ja som sa sprisahal proti svojmu p\u00e1novi a zabil som ho, - ale kto zabil v\u0161etk\u00fdch t\u00fdchto?",
    "10": "Presved\u010dte sa teda, \u017ee ni\u010d nepadlo na zem z P\u00e1nov\u00fdch slov, ktor\u00e9 hovoril P\u00e1n proti Achabovmu domu: P\u00e1n splnil v\u0161etko, \u010do povedal prostredn\u00edctvom svojho sluhu Eli\u00e1\u0161a.\"",
    "11": "Potom Jehu pobil v\u0161etk\u00fdch, \u010do e\u0161te ostali z Achabovho domu v Jezraeli, jeho ve\u013emo\u017eov, d\u00f4vern\u00edkov i k\u0148azov, tak\u017ee neostal po \u0148om nik.",
    "12": "Potom sa zobral a \u0161iel do Sam\u00e1rie. Ke\u010f na ceste do\u0161iel k Bet-Ekedu pastierov,",
    "13": "stretol Jehu bratov j\u00fadskeho kr\u00e1\u013ea Ochozi\u00e1\u0161a a sp\u00fdtal sa: \"Kto ste vy?\" Odpovedali: \"Sme Ochozi\u00e1\u0161ovi bratia a ideme dolu pozdravi\u0165 synov kr\u00e1\u013ea a synov velite\u013eky.\"",
    "14": "Nato rozk\u00e1zal: \"Pochytajte ich \u017eiv\u00fdch! I pochytali ich \u017eiv\u00fdch a pozab\u00edjali ich pri cisterne Bet-Ekedu, \u0161tyridsiatich dvoch mu\u017eov; neostal z nich ani jeden.",
    "15": "Ke\u010f odtia\u013e odi\u0161iel, stretol Rechabovho syna Jonadaba, ktor\u00fd mu \u0161iel v \u00fastrety. Pozdravil ho a sp\u00fdtal sa ho: \"Je tvoje srdce tak\u00e9 priame, ako moje k tebe?\" Jonadab odpovedal: \"Je!\" - \"Ak je, podaj mi ruku!\" A ke\u010f mu podal ruku, posadil ho k sebe na voz",
    "16": "a vravel: \"Po\u010f so mnou a pozri si moju horlivos\u0165 za P\u00e1na!\" A viezol ho na svojom voze.",
    "17": "Pri\u0161iel do Sam\u00e1rie a pobil v\u0161etk\u00fdch, ktor\u00ed ostali v Sam\u00e1rii po Achabovi, a\u017e ho vyhubil pod\u013ea P\u00e1novho slova, ktor\u00e9 povedal Eli\u00e1\u0161ovi.",
    "18": "Jehu zhroma\u017edil v\u0161etok \u013eud a povedal mu: \"Achab sl\u00fa\u017eil B\u00e1lovi tro\u0161ku, Jehu mu bude sl\u00fa\u017ei\u0165 viac.",
    "19": "Preto zvolajte ku mne v\u0161etk\u00fdch B\u00e1lov\u00fdch prorokov, v\u0161etk\u00fdch jeho ctite\u013eov a v\u0161etk\u00fdch jeho k\u0148azov; nech nik nech\u00fdba, lebo budem prin\u00e1\u0161a\u0165 B\u00e1lovi ve\u013ek\u00fa obetu! Kto bude ch\u00fdba\u0165, neostane na\u017eive. Ale Jehu to urobil z lesti, aby mohol vyhubi\u0165 B\u00e1lov\u00fdch ctite\u013eov.",
    "20": "Potom Jehu rozk\u00e1zal: \"Usporiadajte n\u00e1bo\u017eensk\u00e9 zhroma\u017edenie na po\u010des\u0165 B\u00e1la!\" A vyhl\u00e1sili ho.",
    "21": "Jehu rozposlal po celom Izraeli a pri\u0161li v\u0161etci B\u00e1lovi ctitelia, nebolo ani jedn\u00e9ho, ktor\u00fd by nebol pri\u0161iel. Vo\u0161li do B\u00e1lovho chr\u00e1mu a B\u00e1lov chr\u00e1m bol od jedn\u00e9ho konca po druh\u00fd pln\u00fd.",
    "22": "Potom povedal spr\u00e1vcovi \u0161atne: \"Vydaj v\u0161etk\u00fdm B\u00e1lov\u00fdm ctite\u013eom r\u00facho. A on im vydal r\u00facho.",
    "23": "Nato vo\u0161iel Jehu a Rechabov syn Jonadab do B\u00e1lovho chr\u00e1mu a povedal B\u00e1lov\u00fdm ctite\u013eom: \"Poobzerajte sa a postarajte sa, aby tu nebol s vami nik z P\u00e1nov\u00fdch ctite\u013eov, ale iba sami ctitelia B\u00e1lovi.\"",
    "24": "A tak vo\u0161li prin\u00e1\u0161a\u0165 obety a celopaly. Jehu si v\u0161ak vonku postavil osemdesiat mu\u017eov a povedal: \"Ak niekto nech\u00e1 ujs\u0165 niekoho z \u013eud\u00ed, ktor\u00fdch v\u00e1m ja vyd\u00e1m do r\u00fak, ru\u010d\u00ed za\u0148 vlastn\u00fdm \u017eivotom.\"",
    "25": "A ke\u010f skon\u010dilo pod\u00e1vanie obety, rozk\u00e1zal Jehu vojakom a pobo\u010dn\u00edkom: \"Vojdite a pobite ich! Nech nik neujde!\" I pobili ich ostr\u00edm me\u010da. Vojaci a pobo\u010dn\u00edci vyhodili A\u0161eru a vnikli a\u017e do sv\u00e4tyne B\u00e1lovho chr\u00e1mu,",
    "26": "povyhadzovali pomn\u00edky B\u00e1lovho chr\u00e1mu a sp\u00e1lili ich.",
    "27": "Zborili B\u00e1lov pomn\u00edk, zborili B\u00e1lov chr\u00e1m a urobili z neho z\u00e1chod a\u017e po dne\u0161n\u00fd de\u0148.",
    "28": "Takto Jehu vyhubil B\u00e1la z Izraela.",
    "29": "Len\u017ee od hriechov Nabatovho syna Jeroboama, ktor\u00fdmi zviedol na hriech Izrael, od t\u00fdch Jehu neodst\u00fapil, toti\u017e od zlat\u00fdch teliec, ktor\u00e9 boli v Beteli a Dane.",
    "30": "A P\u00e1n povedal Jehuovi: \"Preto\u017ee si dobre vykonal, \u010do sa mi p\u00e1\u010di, \u017ee si urobil Achabovmu domu v\u0161etko, \u010do som mal na mysli, tvoji synovia bud\u00fa a\u017e do \u0161tvrt\u00e9ho pokolenia sedie\u0165 na tr\u00f3ne Izraela.\"",
    "31": "Ale Jehu ned\u00e1val pozor na to, aby cel\u00fdm svoj\u00edm srdcom kr\u00e1\u010dal pod\u013ea z\u00e1kona P\u00e1na, Boha Izraela, neodst\u00fapil od hriechov Jeroboama, ktor\u00fd zviedol na hriech Izrael.",
    "32": "V t\u00fdch d\u0148och sa P\u00e1n za\u010dal hneva\u0165 na Izraelitov a Hazael ich bil po celom \u00fazem\u00ed Izraela",
    "33": "v\u00fdchodne od Jord\u00e1nu, cel\u00e9 \u00fazemie Gala\u00e1du: Gada, Rubena a Manassesa od Aroeru, ktor\u00fd je pri rieke Arnon, a\u017e po Gala\u00e1d a B\u00e1\u0161an.",
    "34": "Ostatok Jehuov\u00fdch dej\u00edn, v\u0161etko, \u010do urobil, v\u0161etko jeho hrdinstvo je op\u00edsan\u00e9 v Knihe letopisov izraelsk\u00fdch kr\u00e1\u013eov.",
    "35": "Potom sa Jehu ulo\u017eil k svojim otcom a pochovali ho v Sam\u00e1rii. Namiesto neho sa stal kr\u00e1\u013eom jeho syn Joachaz.",
    "36": "\u010cas, ktor\u00fd Jehu kra\u013eoval nad Izraelom v Sam\u00e1rii, je dvadsa\u0165osem rokov."
}