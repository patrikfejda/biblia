{
    "1": "Zifania pri\u0161li za \u0160aulom do Gabay a hovorili: \"D\u00e1vid sa schov\u00e1va na kopci Hachila na okraji p\u00fa\u0161te.\"",
    "2": "- \u0160aul sa vybral a \u0161iel na p\u00fa\u0161\u0165 Zif a s n\u00edm tritis\u00edc mu\u017eov vybran\u00fdch z Izraela, aby na p\u00fa\u0161ti Zif zajal D\u00e1vida.",
    "3": "\u0160aul sa ut\u00e1boril na kopci Hachila, ktor\u00fd je na kraji p\u00fa\u0161te pri ceste. D\u00e1vid sa zdr\u017eoval na p\u00fa\u0161ti a videl, \u017ee \u0160aul pri\u0161iel za n\u00edm na p\u00fa\u0161\u0165.",
    "4": "D\u00e1vid vyslal stopovate\u013eov a zistil, \u017ee \u0160aul pri\u0161iel do jeho bl\u00edzkosti.",
    "5": "Nato sa D\u00e1vid vybral a \u0161iel na miesto, kde t\u00e1boril \u0160aul. A D\u00e1vid videl miesto, kde sa zdr\u017eoval \u0160aul a jeho vojvodca, N\u00e9rov syn Abner. \u0160aul sa toti\u017e zdr\u017eoval v ohrade z vozov a mu\u017estvo t\u00e1borilo okolo neho.",
    "6": "Vtom sa ozval D\u00e1vid a vravel Hetejcovi Achimelechovi a Abisaimu, synovi Sarvie, Joabovmu bratovi: \"Kto z\u00edde so mnou k \u0160aulovi do t\u00e1bora?\" Abisai odpovedal: \"Ja zost\u00fapim s tebou.\"",
    "7": "D\u00e1vid a Abisai zost\u00fapili k mu\u017estvu v noci a h\u013ea, \u0160aul le\u017eal a spal v ohrade z vozov, kopiju mal kon\u010da hlavy zabodnut\u00fa v zemi. Abner a mu\u017estvo spalo okolo neho.",
    "8": "Abisai povedal D\u00e1vidovi: \"Dnes ti Boh vydal tvojho nepriate\u013ea do ruky. Zaraz ho jedn\u00fdm bodnut\u00edm pribodnem kopijou k zemi. Druh\u00e9 nepotrebujem!\"",
    "9": "Ale D\u00e1vid odpovedal Abisaimu: \"Nezab\u00edjaj ho! Ve\u010f kto\u017ee by smel beztrestne siahnu\u0165 rukou na P\u00e1novho pomazan\u00e9ho?\"",
    "10": "A D\u00e1vid hovoril: \"Ako \u017eije P\u00e1n, bu\u010f ho poraz\u00ed P\u00e1n, alebo d\u00f4jde jeho de\u0148 a zomrie, alebo p\u00f4jde do vojny a zahynie.",
    "11": "Nech P\u00e1n odvr\u00e1ti odo m\u0148a, aby som ja siahol rukou na P\u00e1novho pomazan\u00e9ho! A teraz vezmem kopiju, ktor\u00fa m\u00e1 kon\u010da hlavy, a kr\u010dah na vodu a po\u010fme!\"",
    "12": "A tak D\u00e1vid vzal kopiju a kr\u010dah na vodu spopri \u0160aulovej hlavy a odi\u0161li. Nik nevidel, nik nezbadal a nik sa neprebudil, lebo v\u0161etci spali; dopadol na nich P\u00e1nov sen.",
    "13": "Potom D\u00e1vid pre\u0161iel na druh\u00fa stranu a st\u00e1l ob\u010fale\u010d na hrebeni vrchu, medzi nimi bol ve\u013ek\u00fd priestor,",
    "14": "a D\u00e1vid volal na mu\u017estvo a na N\u00e9rovho syna Abnera: \"Neozve\u0161 sa, Abner?!\" Abner odpovedal: \"Kto si ty, \u010do vol\u00e1\u0161 na kr\u00e1\u013ea?\"",
    "15": "D\u00e1vid povedal Abnerovi: \"Si predsa mu\u017e a kto ti je v Izraeli podobn\u00fd? Nu\u017e pre\u010do si nestr\u00e1\u017eil svojho p\u00e1na, kr\u00e1\u013ea? Ve\u010f ktosi z mu\u017estva pri\u0161iel zabi\u0165 kr\u00e1\u013ea, tvojho p\u00e1na!",
    "16": "Nie je dobr\u00e9, \u010do si urobil. Ako \u017eije P\u00e1n, ste synmi smrti, lebo ste ned\u00e1vali pozor na svojho p\u00e1na, na P\u00e1novho pomazan\u00e9ho! A teraz pozri, kr\u00e1\u013eova kopija a kr\u010dah na vodu, ktor\u00fd mal kon\u010da hlavy!\"",
    "17": "V tom \u0160aul poznal D\u00e1vidov hlas a povedal: \"Je to tvoj hlas, syn m\u00f4j, D\u00e1vid?\" D\u00e1vid odpovedal: \"M\u00f4j hlas je to, m\u00f4j kr\u00e1\u013eovsk\u00fd pane!\"",
    "18": "A hovoril: \"Pre\u010do m\u00f4j p\u00e1n prenasleduje svojho sluhu? \u010co\u017ee som urobil a \u010do zl\u00e9 m\u00e1m u seba?",
    "19": "Teraz nech vypo\u010duje m\u00f4j p\u00e1n, kr\u00e1\u013e, slov\u00e1 svojho sluhu: Ak \u0165a P\u00e1n popudil proti mne, nech sa mu dostane v\u00f4\u0148a obety. Ale ak s\u00fa to \u013eudia, nech s\u00fa prekliati pred P\u00e1nom, lebo ma dnes vyhnali, aby som nemal \u00fa\u010das\u0165 na P\u00e1novom dedi\u010dstve, a povedali mi: \"Cho\u010f, sl\u00fa\u017e in\u00fdm bohom!\"",
    "20": "Ale nech moja krv nevyte\u010die na zem \u010faleko od P\u00e1novej tv\u00e1re! Ve\u010f kr\u00e1\u013e Izraela vytiahol h\u013eada\u0165 jedin\u00fd \u017eivot, ako prenasleduj\u00fa prepelicu na vrchoch!\"",
    "21": "\u0160aul na to odpovedal: \"Previnil som sa! Vr\u00e1\u0165 sa, syn m\u00f4j, D\u00e1vid, neurob\u00edm ti u\u017e ni\u010d zl\u00e9, lebo dnes bol m\u00f4j \u017eivot drah\u00fd v tvojich o\u010diach. \u00c1no, konal som nem\u00fadro a ve\u013emi som pobl\u00fadil.\"",
    "22": "D\u00e1vid odpovedal: \"H\u013ea, kr\u00e1\u013eova kopija! Nech prejde niektor\u00fd zo sluhov a nech ju vezme!",
    "23": "A P\u00e1n odplat\u00ed ka\u017ed\u00e9mu pod\u013ea jeho spravodlivosti a vernosti. Lebo dnes \u0165a P\u00e1n vydal do (mojej) ruky, ale nechcel som siahnu\u0165 rukou na P\u00e1novho pomazan\u00e9ho.",
    "24": "A ak\u00fdm ve\u013ek\u00fdm bol dnes tvoj \u017eivot v mojich o\u010diach, tak\u00fdm ve\u013ek\u00fdm nech je m\u00f4j \u017eivot v o\u010diach P\u00e1nov\u00fdch a nech ma vyslobod\u00ed z ka\u017edej \u00fazkosti!\"",
    "25": "\u0160aul odpovedal D\u00e1vidovi: \"Po\u017eehnan\u00fd si, syn m\u00f4j, D\u00e1vid! Vo svojom konan\u00ed bude\u0161 ma\u0165 istotne \u00faspech!\""
}