{
    "1": "Na Efraimskom pohor\u00ed b\u00fdval mu\u017e menom Micha.",
    "2": "Povedal svojej matke: \"Tis\u00edcsto \u0161eklov striebra, ktor\u00e9 ti vzali - a pre ktor\u00e9 si vyslovila kliatbu aj predo mnou -, peniaze s\u00fa u m\u0148a: ja som ich vzal!\" Matka mu povedala: \"Nech \u0165a po\u017eehn\u00e1 P\u00e1n, syn m\u00f4j!\"",
    "3": "Ke\u010f vr\u00e1til matke tis\u00edcsto strieborn\u00fdch \u0161eklov, jeho matka povedala: \"Striebro som zasv\u00e4tila zo svojej ruky P\u00e1novi pre m\u00f4jho syna, aby z toho zhotovil modlu s ob\u0165ahom. Teraz ti ho vraciam.\"",
    "4": "Ke\u010f v\u0161ak vr\u00e1til striebro svojej matke, jeho matka vzala dvesto strieborn\u00fdch \u0161eklov a dala ich zlatn\u00edkovi, ktor\u00fd z nich urobil modlu s ob\u0165ahom; t\u00e1 sa dostala do Michovho domu.",
    "5": "Tak sa Michov dom stal domom Bo\u017e\u00edm. Zhotovil tie\u017e ef\u00f3d a terafim a za k\u0148aza ustanovil jedn\u00e9ho zo svojich synov.",
    "6": "V t\u00fdch d\u0148och nebolo kr\u00e1\u013ea v Izraeli. Ka\u017ed\u00fd si robil, \u010do sa mu \u013e\u00fabilo. -",
    "7": "A bol (tam) ist\u00fd mlad\u00edk z j\u00fadskeho Betlehema, z J\u00fadovho kme\u0148a. Bol levita a zdr\u017eoval sa tam ako cudzinec.",
    "8": "Ten mu\u017e sa vys\u0165ahoval z mesta, z J\u00fadovho Betlehema, aby sa uch\u00fdlil ako cudz\u00ed na pr\u00edhodnom mieste. Vybral sa na Efraimsk\u00e9 pohorie do Michovho domu, aby si na\u0161iel miesto pod\u013ea svojho povolania.",
    "9": "Micha sa ho op\u00fdtal: \"Odkia\u013e prich\u00e1dza\u0161?\" Odpovedal mu: \"Som levita z J\u00fadovho Betlehema. Idem, aby som sa uch\u00fdlil ako cudz\u00ed na pr\u00edhodnom mieste.\"",
    "10": "Micha mu povedal: \"Zosta\u0148 u m\u0148a a bu\u010f mi otcom i k\u0148azom! D\u00e1m ti desa\u0165 strieborn\u00fdch \u0161eklov na rok, \u010falej cel\u00e9 o\u0161atenie a \u017eivobytie.\" A levita na to pristal.",
    "11": "Levita potom b\u00fdval u mu\u017ea a mlad\u00edk mu bol ako jeden zo synov.",
    "12": "Micha ustanovil levitu a mlad\u00edk sa stal jeho k\u0148azom a b\u00fdval v Michovom dome.",
    "13": "Micha si povedal: \"Teraz viem, \u017ee ma bude P\u00e1n po\u017eehn\u00e1va\u0165, lebo m\u00e1m levitu za k\u0148aza.\""
}