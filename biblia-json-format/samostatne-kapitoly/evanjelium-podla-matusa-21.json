{
    "1": "Ke\u010f sa pribl\u00ed\u017eili k Jeruzalemu a pri\u0161li do Betfage pri Olivovej hore, Je\u017ei\u0161 poslal dvoch u\u010den\u00edkov",
    "2": "a povedal im: \"Cho\u010fte do dediny, \u010do je pred vami, a hne\u010f n\u00e1jdete priviazan\u00fa oslicu a s \u0148ou osliatko! Odvia\u017ete ich a prive\u010fte ku mne!",
    "3": "A keby v\u00e1m niekto nie\u010do hovoril, povedzte: \"P\u00e1n ich potrebuje.\" A hne\u010f ich prepust\u00ed.\"",
    "4": "Toto sa stalo, aby sa splnilo, \u010do predpovedal prorok:",
    "5": "\"Povedzte dc\u00e9re sionskej: H\u013ea, tvoj Kr\u00e1\u013e prich\u00e1dza k tebe, tich\u00fd, sediaci na oslici, na osliatku, ml\u00e1\u010fati \u0165a\u017en\u00e9ho zviera\u0165a.\"",
    "6": "U\u010den\u00edci \u0161li a urobili, ako im Je\u017ei\u0161 rozk\u00e1zal.",
    "7": "Priviedli oslicu a osliatko, pokl\u00e1dli na ne svoje pl\u00e1\u0161te a on si na ne sadol.",
    "8": "Ve\u013ek\u00e9 z\u00e1stupy prestierali na cestu svoje pl\u00e1\u0161te, in\u00ed odt\u00ednali zo stromov ratolesti a stlali ich na cestu.",
    "9": "A z\u00e1stupy, \u010do i\u0161li pred n\u00edm, i tie, \u010do \u0161li za n\u00edm, volali: \"Hosanna synovi D\u00e1vidovmu! Po\u017eehnan\u00fd, ktor\u00fd prich\u00e1dza v mene P\u00e1novom! Hosanna na v\u00fdsostiach!\"",
    "10": "Ke\u010f vo\u0161iel do Jeruzalema, rozv\u00edrilo sa cel\u00e9 mesto; vypytovali sa: \"Kto je to?\"",
    "11": "A z\u00e1stupy hovorili: \"To je ten prorok, Je\u017ei\u0161 z galilejsk\u00e9ho Nazareta.\"",
    "12": "Je\u017ei\u0161 vo\u0161iel do chr\u00e1mu a vyhnal v\u0161etk\u00fdch predava\u010dov a kupuj\u00facich v chr\u00e1me. Pe\u0148azomencom poprevracal stoly a predava\u010dom holubov stolice",
    "13": "a povedal im: \"Nap\u00edsan\u00e9 je: \"M\u00f4j dom sa bude vola\u0165 domom modlitby.\" A vy z neho rob\u00edte lotrovsk\u00fd pelech.\"",
    "14": "V chr\u00e1me k nemu prist\u00fapili slep\u00ed a chrom\u00ed a on ich uzdravil.",
    "15": "Ke\u010f ve\u013ek\u0148azi a z\u00e1konn\u00edci videli divy, ktor\u00e9 robil, a deti, \u010do v chr\u00e1me volali: \"Hosanna synovi D\u00e1vidovmu!\", nahnevali sa",
    "16": "a povedali mu: \"Po\u010duje\u0161, \u010do t\u00edto hovoria?\" Je\u017ei\u0161 im odvetil: \"Pravda\u017ee. Nikdy ste ne\u010d\u00edtali: \"Z \u00fast nemluvniat a doj\u010deniec pripravil si si chv\u00e1lu.\"",
    "17": "I nechal ich, vy\u0161iel von z mesta do Bet\u00e1nie a tam zostal.",
    "18": "Ke\u010f sa r\u00e1no vracal do mesta, poc\u00edtil hlad.",
    "19": "Pri ceste videl figovn\u00edk. I\u0161iel k nemu, ale nena\u0161iel na \u0148om ni\u010d, len l\u00edstie. Preto mu povedal: \"Nech sa na tebe u\u017e nikdy neurod\u00ed ovocie.\" A figovn\u00edk hne\u010f vyschol.",
    "20": "Ke\u010f to u\u010den\u00edci videli, zadivili sa a povedali: \"Ako to, \u017ee figovn\u00edk tak naraz vyschol?\"",
    "21": "Je\u017ei\u0161 im na to povedal: \"Veru, hovor\u00edm v\u00e1m: Ak budete ma\u0165 vieru a nebudete pochybova\u0165, urob\u00edte nielen to, \u010do sa stalo s figovn\u00edkom, ale keby ste aj tomuto vrchu povedali: \"Zdvihni sa a ho\u010f sa do mora,\" stane sa to.",
    "22": "A dostanete v\u0161etko, o \u010do budete s vierou prosi\u0165 v modlitbe.\"",
    "23": "Ke\u010f pri\u0161iel do chr\u00e1mu a u\u010dil, prist\u00fapili k nemu ve\u013ek\u0148azi a star\u0161\u00ed \u013eudu a p\u00fdtali sa: \"Akou mocou toto rob\u00ed\u0161? A kto ti dal t\u00fato moc?\"",
    "24": "Je\u017ei\u0161 im povedal: \"Aj ja sa v\u00e1s na nie\u010do sp\u00fdtam. Ak mi odpoviete, i ja v\u00e1m poviem, akou mocou toto rob\u00edm.",
    "25": "Odkia\u013e bol J\u00e1nov krst? Z neba; \u010di od \u013eud\u00ed?\" Oni rozm\u00fd\u0161\u013eali a hovorili si: \"Ak povieme: \"Z neba,\" povie n\u00e1m: \"Pre\u010do ste mu teda neuverili?\"",
    "26": "Ale ak povieme: \"Od \u013eud\u00ed,\" m\u00e1me sa \u010do ob\u00e1va\u0165 z\u00e1stupu, lebo J\u00e1na pokladaj\u00fa v\u0161etci za proroka.\"",
    "27": "Odpovedali teda Je\u017ei\u0161ovi: \"Nevieme.\" A on im odvetil: \"Ani ja v\u00e1m nepoviem, akou mocou toto rob\u00edm.\"",
    "28": "\"\u010co poviete na toto? Ist\u00fd \u010dlovek mal dvoch synov. Pri\u0161iel k prv\u00e9mu a povedal mu: \"Syn m\u00f4j, cho\u010f dnes pracova\u0165 do vinice!\"",
    "29": "Ale on odpovedal: \"Nechce sa mi.\" No potom to o\u013eutoval a \u0161iel.",
    "30": "I\u0161iel k druh\u00e9mu a povedal mu to ist\u00e9. Ten odpovedal: \"Idem, pane!\" Ale ne\u0161iel.",
    "31": "Kto z t\u00fdchto dvoch splnil otcovu v\u00f4\u013eu?\" Odpovedali: \"Ten prv\u00fd.\" Je\u017ei\u0161 im povedal: \"Veru, hovor\u00edm v\u00e1m: M\u00fdtnici a neviestky v\u00e1s predch\u00e1dzaj\u00fa do Bo\u017eieho kr\u00e1\u013eovstva.",
    "32": "Lebo k v\u00e1m pri\u0161iel J\u00e1n cestou spravodlivosti, a neuverili ste mu. Ale m\u00fdtnici a neviestky mu uverili. A vy, hoci ste to videli, ani potom ste sa nekajali a neuverili ste mu.",
    "33": "Po\u010dujte in\u00e9 podobenstvo: Ist\u00fd hospod\u00e1r vysadil vinicu. Obohnal ju plotom, vykopal v nej lis a postavil ve\u017eu. Potom ju prenajal vinohradn\u00edkom a odcestoval.",
    "34": "Ke\u010f sa pribl\u00ed\u017eil \u010das obera\u010dky, poslal k vinohradn\u00edkom svojich sluhov, aby prevzali jeho diel \u00farody.",
    "35": "Ale vinohradn\u00edci jeho sluhov pochytali; jedn\u00e9ho zbili, in\u00e9ho zabili, \u010fal\u0161ieho ukame\u0148ovali.",
    "36": "Znova poslal in\u00fdch sluhov, viac ako predt\u00fdm, ale aj s nimi urobili podobne.",
    "37": "Napokon k nim poslal svojho syna, lebo si povedal: \"K m\u00f4jmu synovi bud\u00fa ma\u0165 \u00factu.\"",
    "38": "Ale ke\u010f vinohradn\u00edci zazreli syna, povedali si: \"To je dedi\u010d. Po\u010fte, zabime ho a jeho dedi\u010dstvo bude na\u0161e!\"",
    "39": "Chytili ho, vyvliekli z vinice a zabili.",
    "40": "Ke\u010f potom pr\u00edde p\u00e1n vinice, \u010do urob\u00ed t\u00fdm vinohradn\u00edkom?\"",
    "41": "Odpovedali mu: \"Zl\u00fdch bez milosti zahub\u00ed a vinicu prenajme in\u00fdm vinohradn\u00edkom, ktor\u00ed mu bud\u00fa na\u010das odovzd\u00e1va\u0165 \u00farodu.\"",
    "42": "Je\u017ei\u0161 im povedal: \"Nikdy ste ne\u010d\u00edtali v P\u00edsme: \"Kame\u0148, \u010do stavitelia zavrhli, stal sa kame\u0148om uholn\u00fdm. To sa stalo na pokyn P\u00e1na; vec v na\u0161ich o\u010diach obdivuhodn\u00e1\"?",
    "43": "preto v\u00e1m hovor\u00edm: V\u00e1m sa Bo\u017eie kr\u00e1\u013eovstvo vezme a d\u00e1 sa n\u00e1rodu, ktor\u00fd bude prin\u00e1\u0161a\u0165 \u00farodu.",
    "44": "Kto padne na ten kame\u0148, dol\u00e1me sa, a na koho on padne, toho rozdl\u00e1vi.\"",
    "45": "Ke\u010f ve\u013ek\u0148azi a farizeji po\u010duli tieto jeho podobenstv\u00e1, vybadali, \u017ee hovor\u00ed o nich.",
    "46": "A chceli ho zaja\u0165, len sa b\u00e1li z\u00e1stupov, lebo ony ho pokladali za proroka."
}