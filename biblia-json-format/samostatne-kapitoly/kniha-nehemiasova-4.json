{
    "1": "Ke\u010f sa dozvedeli Sanabalat, Tobi\u00e1\u0161, Arabi a Amon\u010dania s A\u0161doncami, \u017ee bada\u0165 pokrok na oprave jeruzalemsk\u00fdch m\u00farov, \u017ee sa rozsadliny za\u010dali uzaviera\u0165, n\u00e1ramne sa rozsrdili",
    "2": "a v\u0161etci sa sprisahali vospolok, \u017ee p\u00f4jdu do \u00fatoku proti Jeruzalemu a \u017ee v \u0148om vyvolaj\u00fa zm\u00e4tok.",
    "3": "No my sme sa modlievali k svojmu Bohu a postavili sme proti nim str\u00e1\u017e vo dne i v noci na ochranu pred nimi.",
    "4": "Len\u017ee \u017didia vyhl\u00e1sili: \"Ochabuje nosi\u010dova sila a je pr\u00edli\u0161 ve\u013ea rumov, nevl\u00e1dzeme teda budova\u0165 m\u00far \u010falej.\"",
    "5": "Na\u0161i protivn\u00edci povedali: \"Nenazdaj\u00fa sa a nezbadaj\u00fa, k\u00fdm nevtrhneme doprostred nich; pobijeme ich a znemo\u017en\u00edme \u010fal\u0161iu pr\u00e1cu.\" -",
    "6": "Ke\u010f v\u0161ak pri\u0161li \u017didia; ktor\u00ed b\u00fdvali bl\u00edzko nich, a desa\u0165 r\u00e1z n\u00e1m povedali zo v\u0161etk\u00fdch t\u00fdch miest: \"Vr\u00e1\u0165te sa k n\u00e1m!\",",
    "7": "postavil som dolu na priestranstve za m\u00farom, kde bol u\u017e otvoren\u00fd kraj, \u013eud usporiadan\u00fd po \u010de\u013eadiach s ich me\u010dmi, kopijami a s ich lukmi.",
    "8": "A ke\u010f som si to prezrel, postavil som sa a povedal som \u0161\u013eachte, knie\u017eat\u00e1m a ostatn\u00e9mu \u013eudu: \"Nebojte sa ich! Pam\u00e4tajte na ve\u013ek\u00e9ho a hrozn\u00e9ho P\u00e1na a bojujte za svojich bratov, za svojich synov, za svoje dc\u00e9ry, za svoje man\u017eelky a za svoje domy!\"",
    "9": "Ke\u010f sa na\u0161i nepriatelia dozvedeli, \u017ee n\u00e1s o tom upovedomili a \u017ee Boh zmaril ich z\u00e1mer, v\u0161etci sme sa vr\u00e1tili k m\u00faru ka\u017ed\u00fd k svojej pr\u00e1ci.",
    "10": "Od toho d\u0148a pracovala na stavbe len polovica mojich \u0161uhajov, druh\u00e1 polovica bola pohotove s kopijami, pav\u00e9zami, lukmi a panciermi; a velitelia st\u00e1li za v\u0161etk\u00fdmi pr\u00edslu\u0161n\u00edkmi J\u00fadovho domu.",
    "11": "Aj t\u00ed, ktor\u00ed stavali m\u00far, aj t\u00ed, ktor\u00ed nosili a nakladali bremen\u00e1, ka\u017ed\u00fd jednou rukou pracoval a druhou dr\u017eal zbra\u0148.",
    "12": "Ka\u017ed\u00fd z t\u00fdch, \u010do boli zamestnan\u00ed na stavbe, mal prip\u00e1san\u00fd me\u010d na bedr\u00e1ch a takto staval. Truba\u010d s po\u013enicou st\u00e1l poved\u013ea m\u0148a.",
    "13": "\u0160\u013eachte, knie\u017eat\u00e1m a ostatn\u00e9mu \u013eudu som vyhl\u00e1sil: \"Roboty je ve\u013ea a je rozsiahla a my sme roztr\u00fasen\u00ed po tom m\u00fare na\u010faleko jeden od druh\u00e9ho.",
    "14": "Skadeko\u013evek po\u010dujete zvuk tr\u00faby, ta sa zbehnite k n\u00e1m! N\u00e1\u0161 Boh bude za n\u00e1s bojova\u0165.\"",
    "15": "A tak sme my pracovali na stavbe a polovica bola pohotovo s kopijami od v\u00fdchodu dennice a\u017e k\u00fdm sa neza\u017eali hviezdy.",
    "16": "Vtedy som \u013eudu povedal i toto: \"Nech ka\u017ed\u00fd aj so svoj\u00edm sluhom nocuje dnu v Jeruzaleme a nech n\u00e1s vymie\u0148aj\u00fa v noci na str\u00e1\u017ei a vo dne na stavbe!\"",
    "17": "Nu\u017e ani ja, ani moji bratia, ani moji \u0161uhaji, ba ani str\u00e1\u017ene mu\u017estvo, \u010do ma sprev\u00e1dzalo, nevyzliekali sme svoje odevy. Ka\u017ed\u00fd i\u0161iel so zbra\u0148ou po vodu."
}