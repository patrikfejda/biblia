{
    "1": "V ten de\u0148 vy\u0161iel Je\u017ei\u0161 z domu a posadil sa pri mori.",
    "2": "Okolo neho sa zhroma\u017edili ve\u013ek\u00e9 z\u00e1stupy. Preto nast\u00fapil na lo\u010fku a sadol si; a cel\u00fd z\u00e1stup st\u00e1l na brehu.",
    "3": "Hovoril im ve\u013ea v podobenstv\u00e1ch: \"Rozsieva\u010d vy\u0161iel rozsieva\u0165.",
    "4": "Ako sial, niektor\u00e9 zrn\u00e1 padli na kraj cesty; prileteli vt\u00e1ky a pozobali ich.",
    "5": "ln\u00e9 padli na skalnat\u00fa p\u00f4du, kde nemali ve\u013ea zeme, a hne\u010f vzi\u0161li, lebo neboli hlboko v zemi;",
    "6": "ale ke\u010f vy\u0161lo slnko, zahoreli, a preto\u017ee nemali kore\u0148a, uschli.",
    "7": "Zasa in\u00e9 padli do t\u0155nia, ale t\u0155nie vyr\u00e1stlo a udusilo ich.",
    "8": "ln\u00e9 zrn\u00e1 padli do dobrej zeme a priniesli \u00farodu: jedno ston\u00e1sobn\u00fa, in\u00e9 \u0161es\u0165desiatn\u00e1sobn\u00fa a in\u00e9 tridsa\u0165n\u00e1sobn\u00fa.",
    "9": "Kto m\u00e1 u\u0161i, nech po\u010d\u00fava!\"",
    "10": "Tu prist\u00fapili k nemu u\u010den\u00edci a sp\u00fdtali sa ho: \"Pre\u010do im hovor\u00ed\u0161 v podobenstv\u00e1ch?\"",
    "11": "On im odpovedal: \"Preto, \u017ee v\u00e1m je dan\u00e9 pozna\u0165 tajomstv\u00e1 nebesk\u00e9ho kr\u00e1\u013eovstva, ale im nie je dan\u00e9.",
    "12": "Lebo kto m\u00e1, tomu sa prid\u00e1 a bude ma\u0165 hojne. Ale kto nem\u00e1, tomu sa vezme aj to, \u010do m\u00e1.",
    "13": "Im hovor\u00edm v podobenstv\u00e1ch, lebo h\u013eadia, a nevidia, po\u010d\u00favaj\u00fa, a nepo\u010duj\u00fa, ani nech\u00e1pu.",
    "14": "Tak sa na nich sp\u013a\u0148a Izai\u00e1\u0161ovo proroctvo: \"Budete po\u010d\u00fava\u0165; a nepochop\u00edte, budete h\u013eadie\u0165; a neuvid\u00edte.",
    "15": "Lebo otupelo srdce tohoto \u013eudu: u\u0161ami \u0165a\u017eko po\u010duj\u00fa a o\u010di si zavreli, aby o\u010dami nevideli a u\u0161ami nepo\u010duli, aby srdcom nech\u00e1pali a neobr\u00e1tili sa - aby som ich nemohol uzdravi\u0165.\"",
    "16": "Ale blahoslaven\u00e9 s\u00fa va\u0161e o\u010di, \u017ee vidia, aj va\u0161e u\u0161i, \u017ee po\u010duj\u00fa.",
    "17": "Veru, hovor\u00edm v\u00e1m: Mnoh\u00ed proroci a spravodliv\u00ed t\u00fa\u017eili vidie\u0165, \u010do vid\u00edte vy, ale nevideli, a po\u010du\u0165, \u010do vy po\u010d\u00favate, ale nepo\u010duli.",
    "18": "Vy teda po\u010dujte podobenstvo o rozsieva\u010dovi:",
    "19": "Ke\u010f niekto po\u010d\u00fava slovo o kr\u00e1\u013eovstve a nech\u00e1pe ho, prich\u00e1dza Zl\u00fd a uchyt\u00ed, \u010do bolo zasiate do jeho srdca. To je ten, u koho bolo zasiate na kraji cesty.",
    "20": "U koho bolo zasiate do skalnatej p\u00f4dy, to je ten, kto po\u010d\u00fava slovo a hne\u010f ho s rados\u0165ou prij\u00edma,",
    "21": "ale nem\u00e1 v sebe kore\u0148a, je chv\u00ed\u013ekov\u00fd. Ke\u010f nastane pre slovo s\u00fa\u017eenie alebo prenasledovanie, hne\u010f odpadne.",
    "22": "U koho bolo zasiate do t\u0155nia, to je ten, kto po\u010d\u00fava slovo, ale svetsk\u00e9 starosti a klam bohatstva slovo udusia a ostane bez \u00fa\u017eitku.",
    "23": "A u koho bolo zasiate do dobrej zeme, to je ten, kto po\u010d\u00fava slovo a ch\u00e1pe ho a ono prin\u00e1\u0161a \u00farodu: jedno ston\u00e1sobn\u00fa, druh\u00e9 \u0161es\u0165desiatn\u00e1sobn\u00fa a in\u00e9 tridsa\u0165n\u00e1sobn\u00fa.\"",
    "24": "Predniesol im aj in\u00e9 podobenstvo: \"Nebesk\u00e9 kr\u00e1\u013eovstvo sa podob\u00e1 \u010dlovekovi, ktor\u00fd zasial na svojej roli dobr\u00e9 semeno.",
    "25": "Ale k\u00fdm \u013eudia spali, pri\u0161iel jeho nepriate\u013e, prisial medzi p\u0161enicu k\u00fako\u013e a odi\u0161iel.",
    "26": "Ke\u010f vyr\u00e1stlo steblo a vyh\u00e1\u0148alo do klasu, uk\u00e1zal sa aj k\u00fako\u013e .",
    "27": "K hospod\u00e1rovi pri\u0161li sluhovia a povedali mu: \"Pane, nezasial si na svojej roli dobr\u00e9 semeno? Kde sa teda vzal k\u00fako\u013e?",
    "28": "On im vravel: \"To urobil nepriate\u013e.\" Sluhovia mu povedali: \"Chce\u0161, aby sme \u0161li a vyzbierali ho?\"",
    "29": "On odpovedal: \"Nie, lebo pri zbieran\u00ed k\u00fako\u013ea by ste mohli vytrhn\u00fa\u0165 aj p\u0161enicu.",
    "30": "Nechajte oboje r\u00e1s\u0165 a\u017e do \u017eatvy. V \u010dase \u017eatvy poviem \u017eencom: Pozbierajte najprv k\u00fako\u013e a povia\u017ete ho do snopov na sp\u00e1lenie, ale p\u0161enicu zhroma\u017edite do mojej stodoly.\"",
    "31": "Predniesol im e\u0161te in\u00e9 podobenstvo: \"Nebesk\u00e9 kr\u00e1\u013eovstvo sa podob\u00e1 hor\u010di\u010dn\u00e9mu zrnku, ktor\u00e9 \u010dlovek vzal a zasial na svojej roli.",
    "32": "Ono je s\u00edce najmen\u0161ie zo v\u0161etk\u00fdch semien, ale ke\u010f vyrastie, je v\u00e4\u010d\u0161ie ne\u017e ostatn\u00e9 byliny a je z neho strom, tak\u017ee prilietaj\u00fa nebesk\u00e9 vt\u00e1ky a hniezdia na jeho kon\u00e1roch.\"",
    "33": "\u010eal\u0161ie podobenstvo im povedal: \"Nebesk\u00e9 kr\u00e1\u013eovstvo sa podob\u00e1 kvasu, ktor\u00fd \u017eena vezme a vmiesi do troch mier m\u00faky, a\u017e sa v\u0161etko prekvas\u00ed.\"",
    "34": "Toto v\u0161etko hovoril Je\u017ei\u0161 z\u00e1stupom v podobenstv\u00e1ch. Bez podobenstva im nehovoril ni\u010d,",
    "35": "aby sa splnilo, \u010do predpovedal prorok: \"Otvor\u00edm svoje \u00fasta v podobenstv\u00e1ch, vyrozpr\u00e1vam, \u010do bolo skryt\u00e9 od stvorenia sveta.\"",
    "36": "Potom rozpustil z\u00e1stupy a vo\u0161iel do domu. Tu k nemu prist\u00fapili jeho u\u010den\u00edci a vraveli mu: \"Vysvetli n\u00e1m podobenstvo o k\u00fakoli na roli.\"",
    "37": "On im povedal: \"Rozsieva\u010d dobr\u00e9ho semena je Syn \u010dloveka.",
    "38": "Ro\u013ea je svet. Dobr\u00e9 semeno s\u00fa synovia kr\u00e1\u013eovstva, k\u00fako\u013e s\u00fa synovia Zl\u00e9ho.",
    "39": "Nepriate\u013e, ktor\u00fd ho zasial, je diabol. \u017datva je koniec sveta a \u017eenci s\u00fa anjeli.",
    "40": "Ako teda zbieraj\u00fa k\u00fako\u013e a p\u00e1lia v ohni, tak bude aj na konci sveta:",
    "41": "Syn \u010dloveka po\u0161le svojich anjelov a vyzbieraj\u00fa z jeho kr\u00e1\u013eovstva v\u0161etky pohor\u0161enia a t\u00fdch, \u010do p\u00e1\u0161u nepr\u00e1vos\u0165,",
    "42": "a hodia ich do ohnivej pece. Tam bude pla\u010d a \u0161kr\u00edpanie zubami.",
    "43": "Vtedy sa spravodliv\u00ed zaskvej\u00fa ako slnko v kr\u00e1\u013eovstve svojho Otca. Kto m\u00e1 u\u0161i, nech po\u010d\u00fava!",
    "44": "Nebesk\u00e9 kr\u00e1\u013eovstvo sa podob\u00e1 pokladu ukryt\u00e9mu v poli. Ke\u010f ho \u010dlovek n\u00e1jde, skryje ho a od radosti z neho ide, pred\u00e1 v\u0161etko, \u010do m\u00e1, a pole k\u00fapi.",
    "45": "Nebesk\u00e9 kr\u00e1\u013eovstvo sa podob\u00e1 aj kupcovi, ktor\u00fd h\u013ead\u00e1 vz\u00e1cne perly.",
    "46": "Ke\u010f n\u00e1jde ve\u013emi cenn\u00fa perlu, ide, pred\u00e1 v\u0161etko, \u010do m\u00e1, a k\u00fapi ju.",
    "47": "A zasa nebesk\u00e9 kr\u00e1\u013eovstvo sa podob\u00e1 sieti, ktor\u00fa spustia do mora a ona zachyt\u00e1va v\u0161etky druhy.",
    "48": "Ke\u010f je pln\u00e1, vytiahn\u00fa ju na breh, posadaj\u00fa si, dobr\u00e9 vyber\u00fa do n\u00e1dob a zl\u00e9 vyhodia von.",
    "49": "Tak bude aj na konci sveta: vyjd\u00fa anjeli, oddelia zl\u00fdch od spravodliv\u00fdch",
    "50": "a hodia ich do ohnivej pece. Tam bude pla\u010d a \u0161kr\u00edpanie zubami.",
    "51": "Pochopili ste to v\u0161etko?\" \"\u00c1no,\" odpovedali.",
    "52": "A on im povedal: \"Preto sa ka\u017ed\u00fd z\u00e1konn\u00edk, ktor\u00fd sa stal u\u010den\u00edkom nebesk\u00e9ho kr\u00e1\u013eovstva, podob\u00e1 hospod\u00e1rovi, ktor\u00fd vyn\u00e1\u0161a zo svojej pokladnice veci nov\u00e9 i star\u00e9.\"",
    "53": "Ke\u010f Je\u017ei\u0161 skon\u010dil tieto podobenstv\u00e1, odi\u0161iel odtia\u013e.",
    "54": "Pri\u0161iel do svojej vlasti a u\u010dil ich v synag\u00f3ge. Oni sa divili a hovorili: \"Skade m\u00e1 tento tak\u00fa m\u00fadros\u0165 a z\u00e1zra\u010dn\u00fa moc?",
    "55": "Vari to nie je tes\u00e1rov syn? Nevol\u00e1 sa jeho matka M\u00e1ria a jeho bratia Jakub a Jozef, \u0160imon a J\u00fada?",
    "56": "A nie s\u00fa u n\u00e1s v\u0161etky jeho sestry? Skade\u017ee m\u00e1 toto v\u0161etko?\"",
    "57": "A pohor\u0161ovali sa na \u0148om. Ale Je\u017ei\u0161 im povedal: \"Proroka si v\u0161ade uctia, len nie v jeho vlasti a v jeho dome.\"",
    "58": "A pre ich neveru tam neurobil ve\u013ea z\u00e1zrakov."
}