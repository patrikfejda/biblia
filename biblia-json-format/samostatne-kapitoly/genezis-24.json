{
    "1": "Abrah\u00e1m bol v\u0161ak u\u017e star\u00fd a pokro\u010dil\u00fd vekom a P\u00e1n ho vo v\u0161etkom po\u017eehn\u00e1val.",
    "2": "Tu povedal Abrah\u00e1m svojmu sluhovi, najstar\u0161iemu vo svojom dome, spr\u00e1vcovi v\u0161etk\u00e9ho svojho majetku: \"Polo\u017e svoju ruku pod moje bedr\u00e1,",
    "3": "aby som \u0165a sprisahal pred P\u00e1nom, Bohom neba a zeme, \u017ee pre m\u00f4jho syna nevyberie\u0161 \u017eenu z kana\u00e1nskych dc\u00e9r, medzi ktor\u00fdmi b\u00fdvam.",
    "4": "Ale p\u00f4jde\u0161 do mojej vlasti a k mojim pr\u00edbuzn\u00fdm vybra\u0165 \u017eenu pre m\u00f4jho syna Iz\u00e1ka.\"",
    "5": "Sluha mu v\u0161ak povedal: \"Mo\u017eno, \u017ee nebude chcie\u0165 \u017eena \u00eds\u0165 so mnou do tejto krajiny. M\u00e1m potom zavies\u0165 tvojho syna nasp\u00e4\u0165 do krajiny, z ktorej si sa ty vys\u0165ahoval?\"",
    "6": "Abrah\u00e1m mu povedal: \"Neopov\u00e1\u017e sa ta zavies\u0165 m\u00f4jho syna sp\u00e4\u0165!\"",
    "7": "Ve\u010f P\u00e1n, Boh neba a zeme, ktor\u00fd ma vyviedol z domu m\u00f4jho otca a z mojej rodnej vlasti a ktor\u00fd so mnou hovoril a prisahal mi: \"Tvojmu potomstvu d\u00e1m t\u00fato krajinu,\" po\u0161le pred tebou svojho anjela, aby si odtia\u013e priviedol m\u00f4jmu synovi \u017eenu.",
    "8": "Ak \u017eena nebude chcie\u0165 \u00eds\u0165 s tebou, si zbaven\u00fd tejto pr\u00edsahy. Len nezave\u010f m\u00f4jho syna nasp\u00e4\u0165!\"",
    "9": "Potom sluha polo\u017eil svoju ruku pod bedr\u00e1 svojho p\u00e1na Abrah\u00e1ma a prisahal mu o tej veci.",
    "10": "Nato sluha zobral z tiav svojho p\u00e1na desa\u0165 tiav a rozli\u010dn\u00e9 drahocennosti svojho p\u00e1na a i\u0161iel. Vybral sa a \u0161iel do Mezopot\u00e1mie (Aram Naharaim), do Nachorovho mesta.",
    "11": "Ve\u010der, v \u010dase, ke\u010f sa vych\u00e1dzalo nap\u00e1ja\u0165, nechal svoje \u0165avy oddychova\u0165 vonku pred mestom pri studni s vodou",
    "12": "a hovoril: \"Pane, Bo\u017ee Abrah\u00e1ma, m\u00f4jho p\u00e1na! Daj mi dnes \u0161\u0165astie a preuk\u00e1\u017e l\u00e1skavos\u0165 m\u00f4jmu p\u00e1novi Abrah\u00e1movi!",
    "13": "H\u013ea, stoj\u00edm pri vodnom prameni a dc\u00e9ry \u013eud\u00ed (tohoto) mesta prich\u00e1dzaj\u00fa nabera\u0165 vodu!",
    "14": "Nech deva, ktorej poviem: \"Nach\u00fd\u013e svoj d\u017eb\u00e1n, aby som sa napil!\" a ona povie: \"Napi sa a napoj\u00edm aj tvoje \u0165avy,\" bude t\u00e1, ktor\u00fa si ur\u010dil svojmu slu\u017eobn\u00edkovi Iz\u00e1kovi a pod\u013ea toho pozn\u00e1m, \u017ee si preuk\u00e1zal l\u00e1skavos\u0165 m\u00f4jmu p\u00e1novi.\"",
    "15": "E\u0161te ani nedokon\u010dil re\u010d a u\u017e prich\u00e1dzala s d\u017eb\u00e1nom na pleciach Rebeka, ktor\u00e1 sa narodila Batuelovi, synovi Melchy, Nachorovej \u017eeny, ktor\u00fd bol Abrah\u00e1mov\u00fdm bratom.",
    "16": "Deva bola ve\u013emi pekn\u00e1 zjavom, panna, ktor\u00e1 e\u0161te nepoznala mu\u017ea. Zost\u00fapila k prame\u0148u, naplnila svoj d\u017eb\u00e1n a vy\u0161la hore.",
    "17": "Sluha jej be\u017eal v \u00fastrety a povedal: \"Daj\u017ee sa mi napi\u0165 trochu vody zo svojho d\u017eb\u00e1na!\"",
    "18": "Ona odvetila: \"Napi sa, pane!\" R\u00fdchlo si spustila d\u017eb\u00e1n na ruku a dala sa mu napi\u0165.",
    "19": "A ke\u010f ho napojila, dodala: \"Aj tvojim \u0165av\u00e1m naberiem vody, nech sa dobre napij\u00fa!\"",
    "20": "R\u00fdchlo vyliala d\u017eb\u00e1n do v\u00e1lova a op\u00e4\u0165 utekala k studni po vodu a takto naberala pre v\u0161etky \u0165avy,",
    "21": "k\u00fdm mu\u017e ju ml\u010dky pozoroval, aby zvedel, \u010di P\u00e1n d\u00e1 jeho ceste \u0161\u0165astn\u00fd v\u00fdsledok alebo nie.",
    "22": "Ke\u010f sa \u0165avy riadne napili, vzal mu\u017e zlat\u00fd kr\u00fa\u017eok, \u0165a\u017ek\u00fd pol \u0161ekla, dve n\u00e1ramnice na jej ruky, \u0165a\u017ek\u00e9 desa\u0165 \u0161eklov zlata",
    "23": "a povedal: \"\u010cia\u017ee si ty dc\u00e9ra? Povedz mi! Bude v dome tvojho otca miesto, aby sme tam mohli zosta\u0165?\"",
    "24": "Ona mu odpovedala: \"Som dc\u00e9ra Batuela, syna Melchy, ktor\u00e1 ho porodila Nachorovi.\"",
    "25": "\u010ealej mu povedala: \"Slamy a krmu m\u00e1me hojnos\u0165 i miesta na ubytovanie.\"",
    "26": "Tu padol mu\u017e na kolen\u00e1, poklonil sa P\u00e1novi",
    "27": "a povedal: \"Nech je zveleben\u00fd P\u00e1n, Boh m\u00f4jho p\u00e1na Abrah\u00e1ma, ktor\u00fd neod\u0148al m\u00f4jmu p\u00e1novi svoju l\u00e1skavos\u0165 a vernos\u0165. Ve\u010f aj m\u0148a P\u00e1n viedol na tejto ceste k domu pr\u00edbuzn\u00e9ho m\u00f4jho p\u00e1na!\"",
    "28": "Potom deva odbehla a rozpovedala doma svojej matke v\u0161etko, \u010do sa jej prihodilo.",
    "29": "Rebeka v\u0161ak mala brata, ktor\u00fd sa volal Laban. A Laban be\u017eal von k mu\u017eovi pri studni.",
    "30": "Ke\u010f videl nosov\u00fd kr\u00fa\u017eok a sestrine n\u00e1ramnice na jej ruk\u00e1ch a ke\u010f po\u010dul slov\u00e1 svojej sestry: \"Takto ku mne hovoril ten mu\u017e,\" \u0161iel k mu\u017eovi, ktor\u00fd e\u0161te st\u00e1l pri \u0165av\u00e1ch pri studni,",
    "31": "a povedal mu: \"Po\u010f, P\u00e1nov po\u017eehnan\u00fd! Pre\u010do stoj\u00ed\u0161 vonku? Ve\u010f pripravil som pr\u00edbytok aj miesto pre \u0165avy!\"",
    "32": "Vtedy sa mu\u017e pobral do domu a on odsedlal \u0165avy, prichystal \u0165av\u00e1m slamu a krm i vodu, aby si on a mu\u017eovia, ktor\u00ed ho sprev\u00e1dzali, umyli nohy.",
    "33": "Ke\u010f mu predlo\u017eili jes\u0165, povedal: \"Nebudem jes\u0165, k\u00fdm neprednesiem svoju vec!\" A on mu odpovedal: \"Hovor!\"",
    "34": "Potom rozpr\u00e1val: \"Ja som Abrah\u00e1mov sluha.",
    "35": "P\u00e1n bohato po\u017eehnal m\u00f4jho p\u00e1na, tak\u017ee sa stal majetn\u00fdm. Dal mu ovce a dobytok, striebro a zlato, sluhov a sl\u00fa\u017eky, \u0165avy a osly.",
    "36": "A S\u00e1ra, \u017eena m\u00f4jho p\u00e1na, porodila m\u00f4jmu p\u00e1novi v starobe, ktor\u00e9mu on prenechal cel\u00e9 svoje imanie.",
    "37": "M\u0148a v\u0161ak m\u00f4j p\u00e1n zaviazal pr\u00edsahou: \"Nevyberie\u0161 pre m\u00f4jho syna \u017eenu z kana\u00e1nskych dc\u00e9r, v ktor\u00fdch krajine b\u00fdvam.",
    "38": "Ale p\u00f4jde\u0161 do domu m\u00f4jho otca a k m\u00f4jmu rodu, aby si m\u00f4jmu synovi priviedol \u017eenu.\"",
    "39": "Ke\u010f som v\u0161ak svojmu p\u00e1novi povedal: \"Mo\u017eno \u017eena nep\u00f4jde so mnou,\"",
    "40": "vtedy mi povedal: \"P\u00e1n, pred ktor\u00e9ho tv\u00e1rou som kr\u00e1\u010dal, po\u0161le s tebou svojho anjela, aby dal tvojej ceste priazniv\u00fd v\u00fdsledok, aby si m\u00f4jmu synovi priviedol \u017eenu z mojej \u010de\u013eade a z m\u00f4jho rodu.",
    "41": "Bude\u0161 v\u0161ak osloboden\u00fd od mojej kliatby, ak pr\u00edde\u0161 k mojim pr\u00edbuzn\u00fdm a oni ti (ju) nedaj\u00fa, vtedy bude\u0161 osloboden\u00fd od mojej kliatby.\"",
    "42": "Ke\u010f som dnes pri\u0161iel k studni, hovoril som: Pane, Boh m\u00f4jho p\u00e1na Abrah\u00e1ma, kie\u017eby si do\u017ei\u010dil mojej ceste, ktor\u00fa kon\u00e1m, \u0161\u0165astn\u00fd v\u00fdsledok.",
    "43": "H\u013ea, stoj\u00edm pri vodnom prameni! Nech teda panna, ktor\u00e1 pr\u00edde po vodu a ktorej poviem: \"Daj\u017ee sa mi napi\u0165 trochu vody zo svojho d\u017eb\u00e1na\"",
    "44": "a ona mi povie: \"Len sa napi a na\u010driem aj tvojim \u0165av\u00e1m,\" je t\u00e1 \u017eena, ktor\u00fa P\u00e1n ur\u010dil pre syna m\u00f4jho p\u00e1na.",
    "45": "E\u0161te som ani nedokon\u010dil re\u010d, ke\u010f vy\u0161la Rebeka so svoj\u00edm d\u017eb\u00e1nom na pleciach, zi\u0161la k prame\u0148u a na\u010drela. Vtedy som jej povedal: \"Daj\u017ee sa mi napi\u0165!\"",
    "46": "Ona r\u00fdchlo zlo\u017eila svoj d\u017eb\u00e1n a povedala: \"Pi a napoj\u00edm aj tvoje \u0165avy!\" I napil som sa a ona napojila aj \u0165avy.",
    "47": "Potom som sa jej op\u00fdtal: \"\u010cia si ty dc\u00e9ra?\" A ona mi odpovedala: \"Som dc\u00e9ra Batuela, Nachorovho syna, ktor\u00e9mu ho porodila Melcha.\" Potom som jej zalo\u017eil do nosa kr\u00fa\u017eok a na ruky n\u00e1ramnice",
    "48": "i padol som na kolen\u00e1, poklonil som sa P\u00e1novi a prosil som P\u00e1na, Boha m\u00f4jho p\u00e1na Abrah\u00e1ma, ktor\u00fd ma viedol po pravej ceste, aby som priviedol dc\u00e9ru pr\u00edbuzn\u00e9ho m\u00f4jho p\u00e1na pre jeho syna.",
    "49": "A teraz, ak chcete m\u00f4jmu p\u00e1novi preuk\u00e1za\u0165 l\u00e1skavos\u0165 a vernos\u0165, dajte mi to vedie\u0165, ak nie, (tie\u017e) mi to dajte vedie\u0165, aby som sa mohol da\u0165 napravo alebo na\u013eavo.\"",
    "50": "Laban a Batuel odpovedali takto: \"Od P\u00e1na vy\u0161la t\u00e1to vec. My ti nem\u00f4\u017eeme poveda\u0165 ani \u00e1no, ani nie.",
    "51": "Pozri, Rebeka je pred tebou, vezmi ju a cho\u010f! Nech sa stane \u017eenou syna tvojho p\u00e1na, ako hovoril P\u00e1n!\"",
    "52": "Ke\u010f Abrah\u00e1mov sluha po\u010dul ich slov\u00e1, poklonil sa P\u00e1novi a\u017e po zem.",
    "53": "Potom sluha vybral strieborn\u00e9 a zlat\u00e9 predmety a \u0161aty a daroval ich Rebeke. I jej bratovi a matke daroval drahocennosti.",
    "54": "Potom jedli a pili on i mu\u017eovia, ktor\u00ed ho sprev\u00e1dzali, a ostali tam na noc. Ke\u010f r\u00e1no vstali, povedal on: \"Prepus\u0165te ma k m\u00f4jmu p\u00e1novi!\"",
    "55": "Jej brat a matka v\u0161ak odpovedali: \"Nech diev\u010da ostane e\u0161te nejak\u00fd \u010das, tak na desa\u0165 dn\u00ed u n\u00e1s, potom m\u00f4\u017ee \u00eds\u0165.\"",
    "56": "On im v\u0161ak odvetil: \"Nezdr\u017eujte ma, ke\u010f P\u00e1n do\u017ei\u010dil mojej ceste \u0161\u0165astn\u00fd v\u00fdsledok! Prepus\u0165te ma, aby so mohol \u00eds\u0165 k m\u00f4jmu p\u00e1novi!\"",
    "57": "Oni mu odpovedali: \"Zavol\u00e1me diev\u010da a op\u00fdtame sa ho.\"",
    "58": "Zavolali teda Rebeku a op\u00fdtali sa jej: Chce\u0161 \u00eds\u0165 s t\u00fdmto mu\u017eom?\" Ona odpovedala: \"Chcem!\"",
    "59": "Potom teda prepustili svoju sestru Rebeku i s jej dojkou, aj Abrah\u00e1movho sluhu s jeho mu\u017emi.",
    "60": "I po\u017eehn\u00e1vali Rebeku a hovorili jej: \"Sestra na\u0161a, rozmno\u017e sa v tis\u00edce a desa\u0165tis\u00edce (potomkov) a tvoje potomstvo nech zaujme br\u00e1ny svojich nepriate\u013eov!\"",
    "61": "Potom sa Rebeka pohla aj so svojimi sl\u00fa\u017ekami, vysadli na \u0165avy a nasledovali mu\u017ea. A sluha Rebeku vzal a odi\u0161iel.",
    "62": "Vtedy sa Iz\u00e1k pr\u00e1ve vr\u00e1til z cesty od studne Lachaj roi, b\u00fdval toti\u017e v Negebe.",
    "63": "Ke\u010f sa zve\u010derievalo, vy\u0161iel Iz\u00e1k na pole, aby si porozm\u00fd\u0161\u013eal. Tu zdvihol o\u010di a videl prich\u00e1dza\u0165 \u0165avy.",
    "64": "Aj Rebeka zdvihla o\u010di a zbadala lz\u00e1ka. R\u00fdchlo zosadla z \u0165avy",
    "65": "a povedala sluhovi: \"Kto je ten mu\u017e, \u010do ide oproti n\u00e1m po poli?\" A ke\u010f sluha povedal: \"To je m\u00f4j p\u00e1n,\" vzala z\u00e1voj a zahalila sa.",
    "66": "Potom sluha porozpr\u00e1val Iz\u00e1kovi v\u0161etko, \u010do vykonal,",
    "67": "a Iz\u00e1k ju voviedol do stanu svojej matky S\u00e1ry. Vzal si teda Rebeku a ona sa stala jeho \u017eenou. A tak ju miloval, \u017ee na\u0161iel \u00fatechu nad stratou svojej matky."
}