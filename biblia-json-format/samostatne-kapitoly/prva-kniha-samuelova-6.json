{
    "1": "P\u00e1nova archa bola v kraji Fili\u0161t\u00edncov sedem mesiacov.",
    "2": "Potom zvolali Fili\u0161t\u00ednci k\u0148azov a ve\u0161tcov a p\u00fdtali sa: \"\u010co m\u00e1me robi\u0165 s P\u00e1novou archou? Dajte n\u00e1m vedie\u0165, ako ju m\u00e1me posla\u0165 na jej miesto?\"",
    "3": "Oni odpovedali: \"Ak odo\u0161lete archu Boha Izraelitov, nepo\u0161lite ju napr\u00e1zdno, ale v ka\u017edom pr\u00edpade dajte zmierny dar! Vtedy sa uzdrav\u00edte a dozviete sa, pre\u010do od v\u00e1s neodst\u00fapi jeho ruka.\"",
    "4": "I sp\u00fdtali sa: \"Ak\u00fd dar mu m\u00e1me da\u0165? Odpovedali: \"Pod\u013ea po\u010dtu fili\u0161t\u00ednskych knie\u017eat p\u00e4\u0165 zlat\u00fdch vredov a p\u00e4\u0165 zlat\u00fdch my\u0161\u00ed, lebo ste rovnako postihnut\u00ed v\u0161etci, i va\u0161e knie\u017eat\u00e1.",
    "5": "Urobte teda podoby svojich vredov a podoby svojich my\u0161\u00ed, ktor\u00e9 nivo\u010dia krajinu, a vzdajte chv\u00e1lu Bohu Izraelitov, azda sn\u00edme svoju ruku z v\u00e1s, z v\u00e1\u0161ho boha a z va\u0161ej krajiny!",
    "6": "Pre\u010do si zatvrdzujete srdcia, ako si zatvrdzovali srdcia Egyp\u0165ania a fara\u00f3n? \u010ci ich neprepustili? A neodi\u0161li, \u010do ako ich utl\u00e1\u010dal?!",
    "7": "A teraz urobte nov\u00fd voz a vezmite dve otelen\u00e9 kravy, na ktor\u00fdch e\u0161te nebolo jarmo. Kravy zapriahnite do voza, ich te\u013ece v\u0161ak odl\u00fa\u010dte od nich do ma\u0161tale.",
    "8": "Potom vezmite P\u00e1novu archu, polo\u017ete ju na voz, zlat\u00e9 predmety, ktor\u00e9 mu d\u00e1vate ako zmierny dar, polo\u017ete ved\u013ea nej do truhli\u010dky a nechajte ju, nech ide!",
    "9": "A pozerajte! Ak p\u00f4jde smerom k svojim hraniciam do Betsamesu, on dopustil na n\u00e1s toto ve\u013ek\u00e9 ne\u0161\u0165astie, ak nie, tak sa presved\u010d\u00edme, \u017ee sa n\u00e1s nedotkla jeho ruka, stalo sa n\u00e1m to n\u00e1hodou.\" -",
    "10": "Mu\u017eovia urobili tak. Vzali dve otelen\u00e9 kravy, zapriahli ich do voza, ich te\u013ece v\u0161ak zadr\u017eali v ma\u0161tali.",
    "11": "P\u00e1novu archu polo\u017eili na voz, aj truhli\u010dku so zlat\u00fdmi my\u0161ami a podobou svojich vredov.",
    "12": "A kravy i\u0161li rovnou cestou do Betsamesu, i\u0161li tou istou cestou a st\u00e1le ru\u010dali; neodbo\u010dili ani napravo, ani na\u013eavo. Fili\u0161t\u00ednske knie\u017eat\u00e1 i\u0161li za nimi a\u017e po hranice Betsamesu.",
    "13": "Betsamesania pr\u00e1ve \u017eali na doline p\u0161enicu. Ke\u010f zdvihli o\u010di, zazreli archu a ke\u010f ju uvideli, pote\u0161ili sa.",
    "14": "Voz do\u0161iel na pole Betsamesana Jozueho a ostal tam st\u00e1\u0165. Bol tam ve\u013ek\u00fd kame\u0148. I por\u00fabali drevo voza a kravy obetovali P\u00e1novi ako celopal.",
    "15": "Leviti zlo\u017eili P\u00e1novu archu i truhli\u010dku, ktor\u00e1 bola pri nej a v ktorej boli zlat\u00e9 predmety, a polo\u017eili ju na ve\u013ek\u00fd kame\u0148. A obyvatelia Betsamesu prin\u00e1\u0161ali v ten de\u0148 celopaly a obetovali obety P\u00e1novi.",
    "16": "Ke\u010f to fili\u0161t\u00ednske knie\u017eat\u00e1 videli, vr\u00e1tili sa v ten de\u0148 do Akaronu.",
    "17": "Toto s\u00fa zlat\u00e9 vredy, ktor\u00e9 Fili\u0161t\u00ednci darovali P\u00e1novi ako zmierny dar: za Azot jeden, za Gazu jeden, za Askalon jeden, za G\u00e9t jeden, za Akaron jeden.",
    "18": "A zlat\u00e9 my\u0161i pod\u013ea po\u010dtu miest piatich knie\u017eat, od opevnen\u00fdch miest a\u017e po neohraden\u00e9 dediny. Ve\u013ek\u00fd kame\u0148, na ktor\u00fd polo\u017eili P\u00e1novu archu, je podnes na poli Betsamesana Jozueho.",
    "19": "P\u00e1n v\u0161ak potrestal obyvate\u013eov Betsamesu, lebo pozerali do P\u00e1novej archy. Udrel z \u013eudu sedemdesiat mu\u017eov (p\u00e4\u0165desiattis\u00edc mu\u017eov). \u013dud \u017eialil, lebo P\u00e1n \u0165a\u017eko potrestal \u013eud.",
    "20": "A obyvatelia Betsamesu hovorili: \"Kto obstoj\u00ed pred P\u00e1nom, Bohom, tak\u00fdm sv\u00e4t\u00fdm! A ku komu\u017ee z n\u00e1s vyst\u00fapi?\"",
    "21": "Preto poslali poslov k obyvate\u013eom Kirjatiarimu s odkazom: \"Fili\u0161t\u00ednci vr\u00e1tili P\u00e1novu archu, po\u010fte, odneste si ju k v\u00e1m!\""
}