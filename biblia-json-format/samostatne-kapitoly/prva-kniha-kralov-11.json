{
    "1": "Kr\u00e1\u013e \u0160alam\u00fan v\u0161ak miloval mno\u017estvo cudzineck\u00fdch \u017eien popri fara\u00f3novej dc\u00e9re: Moab\u010dianky, Amon\u010dianky, Edom\u010dianky, Sidon\u010dianky a Hetejky,",
    "2": "teda z n\u00e1rodov, o ktor\u00fdch P\u00e1n povedal synom Izraela: \"Nevch\u00e1dzajte k nim a ony nech nevch\u00e1dzaj\u00fa k v\u00e1m, lebo odvr\u00e1tia va\u0161e srdce k cudz\u00edm bohom!\" A \u0160alam\u00fan za nimi lipol s l\u00e1skou.",
    "3": "Mal sedemsto knie\u017eac\u00edch \u017eien a tristo ved\u013eaj\u0161\u00edch \u017eien. A jeho \u017eeny ho zviedli.",
    "4": "Ke\u010f bol \u0160alam\u00fan star\u00fd, zviedli mu jeho \u017eeny srdce za cudz\u00edmi bohmi, jeho srdce u\u017e nepatrilo cel\u00e9 P\u00e1novi, jeho Bohu, ako srdce jeho otca D\u00e1vida.",
    "5": "Tak si \u0160alam\u00fan uctieval bohy\u0148u Sidon\u010danov A\u0161tartu a ohavu Amon\u010danov Molocha.",
    "6": "\u0160alam\u00fan robil, \u010do sa nep\u00e1\u010dilo P\u00e1novi a nebol celkom oddan\u00fd P\u00e1novi ako jeho otec D\u00e1vid.",
    "7": "Vtedy \u0160alam\u00fan postavil v\u00fd\u0161inu Kamo\u0161ovi, ohave Moab\u010danov, na vrchu, ktor\u00fd je v\u00fdchodne od Jeruzalema, aj Molochovi, ohave Amon\u010danov.",
    "8": "Podobne robil v\u0161etk\u00fdm svojim cudzineck\u00fdm \u017een\u00e1m, ktor\u00e9 p\u00e1lili tymian a prin\u00e1\u0161ali obety svojim bohom.",
    "9": "Preto sa P\u00e1n rozhneval na \u0160alam\u00fana, lebo sa mu srdce odvr\u00e1tilo od P\u00e1na, Izraelovho Boha, ktor\u00fd sa mu dva razy zjavil",
    "10": "a dal mu v tejto veci pr\u00edkaz, aby ne\u0161iel za cudz\u00edmi bohmi. Ale nezachoval P\u00e1nov pr\u00edkaz.",
    "11": "Preto P\u00e1n povedal \u0160alam\u00fanovi: \"Preto\u017ee je to s tebou takto a nezachoval si moju zmluvu a predpisy, ktor\u00e9 som ti dal, odtrhnem od teba kr\u00e1\u013eovstvo a d\u00e1m ho tvojmu sluhovi.",
    "12": "Pre tvojho otca D\u00e1vida to v\u0161ak neurob\u00edm za tvojho \u017eivota, ale vytrhnem ho z r\u00fak tvojho syna.",
    "13": "Iba\u017ee nevytrhnem cel\u00e9 kr\u00e1\u013eovstvo, jeden kme\u0148 nech\u00e1m tvojmu synovi, pre svojho slu\u017eobn\u00edka D\u00e1vida a pre Jeruzalem, ktor\u00fd som si vyvolil.\" -",
    "14": "P\u00e1n povzbudil proti \u0160alam\u00fanovi protivn\u00edka, Edom\u010dana Adada; bol z kr\u00e1\u013eovsk\u00e9ho rodu, ktor\u00fd bol v Edomsku.",
    "15": "Ke\u010f toti\u017e D\u00e1vid porazil Edomsko a vojvodca Joab i\u0161iel pochova\u0165 padl\u00fdch a pobil v Edomsku v\u0161etk\u00fdch mu\u017eov",
    "16": "- lebo Joab a cel\u00fd Izrael tam bol \u0161es\u0165 mesiacov, k\u00fdm nepobil v\u0161etk\u00fdch mu\u017eov v Edomsku -,",
    "17": "vtedy Adad u\u0161iel a s n\u00edm aj nieko\u013ek\u00ed Edom\u010dania zo sluhov jeho otca a i\u0161li do Egypta. Adad bol mal\u00fd chlapec.",
    "18": "Ke\u010f odi\u0161li z Madi\u00e1nska, pri\u0161li do F\u00e1ranu, z F\u00e1ranu vzali so sebou mu\u017eov a do\u0161li do Egypta k fara\u00f3novi, kr\u00e1\u013eovi Egypta. On mu dal dom, pridelil mu po\u017eive\u0148 a dal mu p\u00f4du.",
    "19": "Adad si vo ve\u013ekej miere z\u00edskal fara\u00f3novu priaze\u0148 a dal mu za \u017eenu sestru svojej man\u017eelky, sestru kr\u00e1\u013eovnej Tafnesy.",
    "20": "Tafnesina sestra mu porodila syna Genubata, ktor\u00e9ho Tafnes dala vychova\u0165 vo fara\u00f3novom dome. Genubat bol teda vo fara\u00f3novom dome, medzi fara\u00f3nov\u00fdmi de\u0165mi.",
    "21": "Ke\u010f Adad po\u010dul v Egypte, \u017ee sa D\u00e1vid ulo\u017eil k svojim otcom a \u017ee vojvodca Joab zomrel, povedal Adad fara\u00f3novi: \"Prepus\u0165 ma, chcem \u00eds\u0165 do svojej krajiny!\"",
    "22": "Fara\u00f3n mu vravel: \"Azda ti u m\u0148a nie\u010do ch\u00fdba, \u017ee si \u017eiada od\u00eds\u0165 do svojej krajiny?\" Odpovedal: \"Nie, ale jednako ma prepus\u0165!\"",
    "23": "Potom mu Boh vzbudil protivn\u00edka, Eliadovho syna Razona, ktor\u00fd u\u0161iel od svojho p\u00e1na, od kr\u00e1\u013ea Soby Adadezera.",
    "24": "Zhroma\u017edil okolo seba \u013eud\u00ed a stal sa vodcom zbojn\u00edkov, ke\u010f D\u00e1vid porazil Aramej\u010danov. Potom i\u0161iel do Damasku, usadil sa tam a panoval v Damasku.",
    "25": "Bol protivn\u00edkom Izraela po v\u0161etky \u0160alam\u00fanove dni. Podobn\u00fdm ne\u0161\u0165ast\u00edm bol Adad, ktor\u00fd opovrhoval Izraelom a stal sa kr\u00e1\u013eom v Edome. -",
    "26": "Aj \u0160alam\u00fanov sluha, Nabatov syn Jeroboam, Efratejec zo Saredy - meno jeho matky bolo Sarua, vdova -, vzb\u00faril sa proti kr\u00e1\u013eovi.",
    "27": "A toto bola pr\u00ed\u010dina, \u017ee sa vzb\u00faril proti kr\u00e1\u013eovi: \u0160alam\u00fan staval Melo a uzavrel trhlinu mesta svojho otca D\u00e1vida.",
    "28": "Jeroboam bol udatn\u00fd mu\u017e a ke\u010f \u0160alam\u00fan videl, \u017ee sa mlad\u00edk vyzn\u00e1 v pr\u00e1ci, postavil ho nad v\u0161etky roboty Jozefovho domu.",
    "29": "V tom \u010dase i\u0161iel Jeroboam z Jeruzalema a na ceste ho stretol prorok Ahi\u00e1\u0161, S\u00edlan, ktor\u00fd bol oble\u010den\u00fd do nov\u00e9ho pl\u00e1\u0161\u0165a. Iba sami dvaja boli na poli.",
    "30": "Vtom Ahi\u00e1\u0161 chytil nov\u00fd pl\u00e1\u0161\u0165, ktor\u00fd mal na sebe, roztrhol ho na dvan\u00e1s\u0165 kusov",
    "31": "a vravel Jeroboamovi: \"Vezmi si desa\u0165 kusov, lebo toto hovor\u00ed P\u00e1n; Boh Izraela: \"H\u013ea, vytrhnem kr\u00e1\u013eovstvo z ruky \u0160alam\u00fana a tebe d\u00e1m desa\u0165 kme\u0148ov!",
    "32": "Jeden kme\u0148 bude jeho pre m\u00f4jho slu\u017eobn\u00edka D\u00e1vida a pre Jeruzalem, mesto, ktor\u00e9 som si vyvolil zo v\u0161etk\u00fdch kme\u0148ov Izraela.",
    "33": "Lebo ma opustili a kla\u0148ali sa bohyni Sidon\u010danov A\u0161tarte, bohu Moab\u010danov Kamo\u0161ovi a bohu Amon\u010danov Molochovi a nekr\u00e1\u010dali mojou cestou a nerobili, \u010do je spr\u00e1vne v mojich o\u010diach, ani (nekonali) pod\u013ea mojich predpisov a pr\u00edkazov ako jeho otec D\u00e1vid.",
    "34": "Ale nevezmem mu z ruky cel\u00e9 kr\u00e1\u013eovstvo a ponech\u00e1m ho knie\u017ea\u0165om po v\u0161etky dni jeho \u017eivota pre svojho sluhu D\u00e1vida, ktor\u00e9ho som si vyvolil a ktor\u00fd zachov\u00e1val moje pr\u00edkazy a predpisy.",
    "35": "Vezmem v\u0161ak kr\u00e1\u013eovstvo z ruky jeho syna a tebe d\u00e1m z neho desa\u0165 kme\u0148ov.",
    "36": "Jeho synovi v\u0161ak d\u00e1m jeden kme\u0148, aby m\u00f4jmu slu\u017eobn\u00edkovi D\u00e1vidovi po v\u0161etky dni ostala lampa predo mnou v Jeruzaleme, v meste, ktor\u00e9 som si vyvolil, aby som tam polo\u017eil svoje meno.",
    "37": "Teba si v\u0161ak vezmem, bude\u0161 panova\u0165 nad v\u0161etk\u00fdm, \u010do si tvoja du\u0161a za\u017eiada a bude\u0161 kr\u00e1\u013eom nad Izraelom.",
    "38": "Ak potom bude\u0161 zachov\u00e1va\u0165 v\u0161etko, \u010do ti prik\u00e1\u017eem, ak bude\u0161 kr\u00e1\u010da\u0165 po mojich cest\u00e1ch, kona\u0165, \u010do je spr\u00e1vne v mojich o\u010diach, a (plni\u0165) moje predpisy a pr\u00edkazy, ako robil m\u00f4j sluha D\u00e1vid, budem s tebou a postav\u00edm ti trval\u00fd dom, ako som postavil D\u00e1vidovi, a d\u00e1m ti Izrael.",
    "39": "A D\u00e1vidovo potomstvo potr\u00e1pim pre t\u00fato vec, ale nie po v\u0161etky dni.\"",
    "40": "\u0160alam\u00fan h\u013eadal Jeroboama na smr\u0165, preto sa Jeroboam zobral a i\u0161iel do Egypta, k egyptsk\u00e9mu kr\u00e1\u013eovi Sesakovi, a ostal v Egypte a\u017e do \u0160alam\u00fanovej smrti. -",
    "41": "Ostatok \u0160alam\u00fanov\u00fdch dej\u00edn, v\u0161etko, \u010do vykonal, a jeho m\u00fadros\u0165 je op\u00edsan\u00e1 v Knihe \u0160alam\u00fanov\u00fdch letopisov.",
    "42": "\u010cas, ktor\u00fd \u0160alam\u00fan kra\u013eoval nad cel\u00fdm Izraelom, je \u0161tyridsa\u0165 rokov.",
    "43": "Potom sa \u0160alam\u00fan ulo\u017eil k svojim otcom a pochovali ho v meste jeho otca D\u00e1vida. Namiesto neho sa stal kr\u00e1\u013eom jeho syn Roboam."
}