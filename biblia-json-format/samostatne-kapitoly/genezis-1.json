{
    "1": "Na po\u010diatku stvoril Boh nebo a zem.",
    "2": "Zem v\u0161ak bola pust\u00e1 a pr\u00e1zdna, tma bola nad priepas\u0165ou a Duch Bo\u017e\u00ed sa vzn\u00e1\u0161al nad vodami.",
    "3": "Tu povedal Boh: \"Bu\u010f svetlo!\" a bolo svetlo.",
    "4": "Boh videl, \u017ee svetlo je dobr\u00e9; i oddelil svetlo od tmy.",
    "5": "A Boh nazval svetlo \"d\u0148om\" a tmu nazval \"nocou\". A nastal ve\u010der a nastalo r\u00e1no, de\u0148 prv\u00fd.",
    "6": "Potom Boh povedal: \"Bu\u010f obloha uprostred v\u00f4d a sta\u0148 sa delidlom medzi vodami a vodami!\"",
    "7": "I urobil Boh oblohu a oddelil vody, ktor\u00e9 boli pod oblohou, od v\u00f4d, ktor\u00e9 boli nad oblohou. A stalo sa tak.",
    "8": "A Boh nazval oblohu \"nebom\". A nastal ve\u010der a nastalo r\u00e1no, de\u0148 druh\u00fd.",
    "9": "Potom Boh povedal: \"Vody, ktor\u00e9 ste pod nebom, zhroma\u017edite sa na jedno miesto a uk\u00e1\u017e sa s\u00fa\u0161!\" A stalo sa tak.",
    "10": "A Boh nazval s\u00fa\u0161 \"zemou\" a zhroma\u017edi\u0161te v\u00f4d nazval \"morom\". A Boh videl, \u017ee je to dobr\u00e9.",
    "11": "Tu Boh povedal: \"Zem, vy\u017ee\u0148 tr\u00e1vu, rastliny s plodom semena a ovocn\u00e9 stromy, prin\u00e1\u0161aj\u00face plody, v ktor\u00fdch je ich semeno pod\u013ea svojho druhu na zemi.\" A stalo sa tak.",
    "12": "Zem vyhnala tr\u00e1vu a rastliny s plodom semena pod\u013ea svojho druhu i stromy, prin\u00e1\u0161aj\u00face ovocie, v ktorom je ich semeno pod\u013ea svojho. A Boh videl, \u017ee je to dobr\u00e9.",
    "13": "A nastal ve\u010der a nastalo r\u00e1no, de\u0148 tret\u00ed.",
    "14": "Tu Boh povedal: \"Bu\u010fte svetl\u00e1 na nebeskej oblohe na odde\u013eovanie d\u0148a od noci! A bu\u010fte na znamenie pre obdobia, dni a roky!",
    "15": "I bu\u010fte svetlami na nebeskej oblohe, aby ste osvet\u013eovali zem!\" A stalo sa tak.",
    "16": "A Boh urobil dvoje ve\u013ek\u00fdch svetiel: v\u00e4\u010d\u0161ie, aby vl\u00e1dlo nad d\u0148om, a men\u0161ie, aby vl\u00e1dlo nad nocou, a aj hviezdy.",
    "17": "Umiestnil ich na nebeskej oblohe, aby osvet\u013eovali zem",
    "18": "a aby vl\u00e1dli nad d\u0148om a nad nocou a odde\u013eovali svetlo od tmy. A Boh videl, \u017ee je to dobr\u00e9.",
    "19": "A nastal ve\u010der a nastalo r\u00e1no, de\u0148 \u0161tvrt\u00fd.",
    "20": "Tu Boh povedal: \"Vody, hem\u017eite sa mno\u017estvom \u017eiv\u00fdch tvorov, a okr\u00eddlen\u00e9 tvory, lietajte ponad zem na nebeskej oblohe!\"",
    "21": "A Boh stvoril ve\u013ek\u00e9 morsk\u00e9 zvierat\u00e1 a v\u0161etky \u017eivo\u010d\u00edchy, ktor\u00e9 sa h\u00fdbu a hem\u017eia vo vode pod\u013ea svojho druhu, ako i v\u0161etky okr\u00eddlen\u00e9 lietaj\u00face tvory pod\u013ea svojho druhu. A Boh videl, \u017ee je to dobr\u00e9.",
    "22": "Boh ich po\u017eehnal a povedal: \"Plo\u010fte a mno\u017ete sa a napl\u0148te morsk\u00e9 vody, aj vt\u00e1ctvo nech sa rozmno\u017euje na zemi!\"",
    "23": "A nastal ve\u010der a nastalo r\u00e1no, de\u0148 piaty.",
    "24": "Potom Boh povedal: \"Zem, vydaj \u017eiv\u00e9 bytosti pod\u013ea svojho druhu: dobytok, plazy a div\u00fa zver pod\u013ea svojho druhu!\" A stalo sa tak.",
    "25": "Boh urobil div\u00fa zver pod\u013ea svojho druhu, dobytok pod\u013ea svojho druhu i v\u0161etky plazy pod\u013ea svojho druhu. A Boh videl, \u017ee je to dobr\u00e9.",
    "26": "Nato Boh povedal: \"Urobme \u010dloveka na n\u00e1\u0161 obraz a pod\u013ea na\u0161ej podoby! Nech vl\u00e1dne nad rybami mora i nad vt\u00e1ctvom neba i nad dobytkom a divou zverou a nad v\u0161etk\u00fdmi plazmi, \u010do sa plazia po zemi!\"",
    "27": "A stvoril Boh \u010dloveka na svoj obraz, na Bo\u017e\u00ed obraz ho stvoril, mu\u017ea a \u017eenu ich stvoril.",
    "28": "Boh ich po\u017eehnal a povedal im: \"Plo\u010fte a mno\u017ete sa a napl\u0148te zem! Podma\u0148te si ju a panujte nad rybami mora, nad vt\u00e1ctvom neba a nad v\u0161etkou zverou, \u010do sa h\u00fdbe na zemi!\"",
    "29": "Potom Boh povedal: \"H\u013ea, d\u00e1vam v\u00e1m v\u0161etky rastliny s plodom semena na povrchu celej zeme a v\u0161etky stromy, maj\u00face plody, v ktor\u00fdch je ich semeno: nech s\u00fa v\u00e1m za pokrm!",
    "30": "V\u0161etk\u00fdm zverom zeme a v\u0161etk\u00e9mu vt\u00e1ctvu neba i v\u0161etk\u00e9mu, \u010do sa h\u00fdbe na zemi, v \u010dom je dych \u017eivota, (d\u00e1vam) v\u0161etku zelen\u00fa tr\u00e1vu. A stalo sa tak.",
    "31": "A Boh videl v\u0161etko, \u010do urobil, a h\u013ea, bolo to ve\u013emi dobr\u00e9. A nastal ve\u010der a nastalo r\u00e1no, de\u0148 \u0161iesty."
}