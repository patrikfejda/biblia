{
    "1": "L\u00f3som bol pridelen\u00fd podiel aj Manassesovmu kme\u0148u. On bol toti\u017e Jozefov prvoroden\u00fd. Machir, Manassesov prvoroden\u00fd, Gala\u00e1dov otec - preto\u017ee bol bojovn\u00edkom - dostal Gala\u00e1d a B\u00e1\u0161an.",
    "2": "Ostatn\u00ed Manassesovi synovia dostali podiel pod\u013ea ich rodov: Abiezerovi synovia, Helekovi synovia, Ezrielovi synovia, Sechemovi synovia, Hefeferovi synovia a Semidovi synovia. To s\u00fa mu\u017esk\u00ed potomkovia Jozefovho syna Manassesa pod\u013ea ich rodov.",
    "3": "Salf\u00e1d, syn Hefera, syna Gala\u00e1da, syna Machira, syna Manassesa, nemal synov, len dc\u00e9ry. Men\u00e1 jeho dc\u00e9r s\u00fa tieto: Ma\u00e1la, Noa, Hegla, Melcha a Tersa.",
    "4": "Ony predst\u00fapili pred k\u0148aza Eleazara, pred Nunovho syna Jozueho a pred n\u00e1\u010deln\u00edkov a povedali: \"P\u00e1n rozk\u00e1zal Moj\u017ei\u0161ovi, aby sme dostali dedi\u010dn\u00fd podiel medzi na\u0161imi bratmi.\" Dal im teda pod\u013ea P\u00e1novho rozkazu dedi\u010dn\u00fd podiel medzi bratmi ich otca.",
    "5": "Tak Manassesovi pripadlo desa\u0165 dielov okrem krajiny Gala\u00e1d a B\u00e1\u0161an na druhej strane Jord\u00e1nu.",
    "6": "Manassesove dc\u00e9ry dostali toti\u017e dedi\u010dn\u00fd podiel medzi jeho synmi. Krajina Gala\u00e1d v\u0161ak pripadla ostatn\u00fdm Manassesov\u00fdm synom.",
    "7": "Manassesova hranica sa tiahne od Asera pri Machmetate, ktor\u00fd je v\u00fdchodne od Sichemu. \u010ealej hranica pokra\u010duje na juh k obyvate\u013eom En-Tafuy.",
    "8": "Okolie Tafuy patr\u00ed Manassesovi, ale sama Tafua na Manassesovej hranici patr\u00ed Efraimovcom.",
    "9": "Potom hranica zostupuje k potoku Kana, ju\u017ene od potoka. Tieto mest\u00e1 patria Efraimovcom uprostred Manassesov\u00fdch miest. \u010ealej Manassesova hranica pokra\u010duje severne od potoka, a\u017e sa kon\u010d\u00ed pri mori.",
    "10": "Tak juh patr\u00ed Efraimovcom a sever zas Manassesovcom. More je jeho hranicou. Na severe hrani\u010dili s Aserom a na v\u00fdchode s Isacharom. -",
    "11": "V (\u00fazem\u00ed) Isacharovom a Aserovom patrili Manassesovi: Betsan s jeho dedinami, Jebla\u00e1m s jeho dedinami, obyvatelia Dora s jeho dedinami, obyvatelia Endora s jeho dedinami, obyvatelia Tenaku s jeho dedinami, obyvatelia Mageda s jeho dedinami: tri hornat\u00e9 okresy.",
    "12": "Ale Manassesovi synovia sa nevl\u00e1dali zmocni\u0165 t\u00fdchto miest a tak sa umo\u017enilo Kana\u00e1n\u010danom zosta\u0165 v tejto krajine.",
    "13": "Ke\u010f v\u0161ak Izraelovi synovia zosilneli, don\u00fatili ich na roboty, ale celkom si ich nepodmanili.",
    "14": "Tu vraveli Jozuemu Jozefovi synovia: \"Pre\u010do si mi dal za dedi\u010dn\u00fd majetok len jeden l\u00f3s a len jeden podiel, ve\u010f som po\u010detn\u00fd \u013eud, lebo P\u00e1n mi a\u017e dosia\u013e \u017eehnal?\"",
    "15": "Jozue im odpovedal: \"Ak si po\u010detn\u00fd \u013eud, cho\u010f hore do lesa a vyr\u00fab si tam nie\u010do v krajine Ferezejcov a Rafaimovcov, ke\u010f ti je Efraimsk\u00e1 vrchovina pri\u00fazka!\"",
    "16": "Jozefovi synovia vraveli: \"Vrchovina n\u00e1m nesta\u010d\u00ed a v\u0161etci Kana\u00e1n\u010dania, ktor\u00ed ob\u00fdvaj\u00fa n\u00ed\u017einu, \u010di u\u017e t\u00ed v Betsane a jeho dedin\u00e1ch alebo t\u00ed na jezraelskej rovine, pou\u017e\u00edvaj\u00fa \u017eelezn\u00e9 vozy.\"",
    "17": "Jozue povedal Jozefovmu domu, Efraimovmu toti\u017e a Manassesovmu: \"Si po\u010detn\u00fd \u013eud a m\u00e1\u0161 ve\u013ek\u00fa silu. Nedostane\u0161 iba jeden l\u00f3s.",
    "18": "Pridel\u00ed sa ti aj vrchovina. Ke\u010f\u017ee je to les, mus\u00ed\u0161 ho vyr\u00faba\u0165. Potom ti bude prin\u00e1\u0161a\u0165 svoje ovocie. Lebo Kana\u00e1n\u010danov vyhub\u00ed\u0161, hoci maj\u00fa \u017eelezn\u00e9 vozy a s\u00fa siln\u00ed.\""
}