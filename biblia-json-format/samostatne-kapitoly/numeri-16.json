{
    "1": "A Kore, syn Isaara, syna Ka\u00e1tovho, syna L\u00e9viho, z\u00edskal Rubenovcov, Eliabov\u00fdch synov D\u00e1tana a \u00c1birona a Feletovho syna Hona, pre svoju vec.",
    "2": "Oni sa vzb\u00farili proti Moj\u017ei\u0161ovi spolu s dvestop\u00e4\u0165desiatimi mu\u017emi z Izraela, boli to vodcovia pospolitosti, z\u00e1stupcovia v zhroma\u017eden\u00ed, mu\u017eovia zvu\u010dn\u00e9ho mena,",
    "3": "spol\u010dili sa proti Moj\u017ei\u0161ovi a \u00c1ronovi a povedali im: \"U\u017e je toho dos\u0165, \u010do rob\u00edte! Ve\u010f cel\u00e1 pospolitos\u0165, v\u0161etci s\u00fa sv\u00e4t\u00ed a P\u00e1n je uprostred nich. Pre\u010do sa teda vyvy\u0161ujete nad P\u00e1novu pospolitos\u0165?!\"",
    "4": "Ke\u010f to Moj\u017ei\u0161 po\u010dul, padol na tv\u00e1r.",
    "5": "Potom povedal Koremu a celej jeho skupine: \"R\u00e1no P\u00e1n ozn\u00e1mi, ktor\u00ed s\u00fa jeho a kto je sv\u00e4t\u00fd, aby sa k nemu pribli\u017eoval. Koho si on vyvol\u00ed, ten sa smie pribli\u017eova\u0165 k nemu.",
    "6": "Urobte teda toto: Vezmite si kadidelnice, Kore a cel\u00e1 jeho skupina,",
    "7": "r\u00e1no naberte oh\u0148a a polo\u017ete na\u0148 kadidlo pred P\u00e1nom! Koho si P\u00e1n vyvol\u00ed, ten bude zasv\u00e4ten\u00fd (Bohu). Nech v\u00e1m to sta\u010d\u00ed, synovia L\u00e9viho!\"",
    "8": "A Moj\u017ei\u0161 hovoril Koremu \u010falej: \"Po\u010d\u00favajte, synovia L\u00e9viho!",
    "9": "M\u00e1lo v\u00e1m je, \u017ee v\u00e1s Izraelov Boh oddelil od izraelskej pospolitosti, aby ste sa mohli k nemu pribli\u017eova\u0165 a kona\u0165 slu\u017ebu v P\u00e1novom st\u00e1nku, st\u00e1\u0165 pred celou pospolitos\u0165ou a sl\u00fa\u017ei\u0165 jej?",
    "10": "Dovolil pribl\u00ed\u017ei\u0165 sa tebe a v\u0161etk\u00fdm tvojim bratom levitom s tebou a teraz \u017eiadate aj k\u0148azstvo?!",
    "11": "Preto ste sa ty a cel\u00e1 tvoja skupina spikli proti P\u00e1novi! Ve\u010f, kto\u017ee je \u00c1ron, \u017ee proti nemu broj\u00edte?\"",
    "12": "Potom dal Moj\u017ei\u0161 zavola\u0165 Eliabov\u00fdch synov D\u00e1tana a \u00c1birona. Oni v\u0161ak odpovedali: \"Nejdeme!",
    "13": "Je ti to m\u00e1lo, \u017ee si n\u00e1s vyviedol z krajiny, ktor\u00e1 opl\u00fdva mliekom a medom, aby si n\u00e1s nechal pohyn\u00fa\u0165 na p\u00fa\u0161ti? Chce\u0161 nad nami e\u0161te aj neobmedzene vl\u00e1dnu\u0165?",
    "14": "V skuto\u010dnosti si n\u00e1s nevoviedol do nijakej krajiny, ktor\u00e1 by opl\u00fdvala mliekom a medom, a nedal si n\u00e1m do vlastn\u00edctva nijak\u00e9 pole ani vinicu! Chce\u0161 tu \u013eu\u010fom e\u0161te aj o\u010di vyl\u00fapi\u0165? My nejdeme!\"",
    "15": "Tu sa Moj\u017ei\u0161 ve\u013emi nahneval a hovoril P\u00e1novi: \"Neobr\u00e1\u0165 sa k ich obet\u00e1m! Ve\u010f som im nevzal ani len osla a nikdy nikomu z nich ni\u010d zl\u00e9 neurobil!\"",
    "16": "Nato Moj\u017ei\u0161 povedal Koremu: \"Zajtra sa postav\u00ed\u0161 pred P\u00e1na, aj tvoja skupina: ty a tvoji a \u00c1ron.",
    "17": "Ka\u017ed\u00fd z v\u00e1s vezme svoju kadidelnicu a vlo\u017e\u00ed do nej kadidlo. Potom ka\u017ed\u00fd z v\u00e1s prinesie svoju kadidelnicu pred P\u00e1na, dvestop\u00e4\u0165desiat kadideln\u00edc, aj ty, aj \u00c1ron, ka\u017ed\u00fd bude ma\u0165 svoju kadidelnicu.\"",
    "18": "Tu vzal ka\u017ed\u00fd svoju kadidelnicu, nakl\u00e1dli oh\u0148a, nalo\u017eili kadidlo a postavili sa pri vchode do st\u00e1nku zjavenia, Moj\u017ei\u0161 a \u00c1ron tie\u017e.",
    "19": "Kore v\u0161ak zhroma\u017edil proti nim cel\u00fa pospolitos\u0165 pri vchode do st\u00e1nku zjavenia. Tu sa celej pospolitosti zjavila P\u00e1nova sl\u00e1va",
    "20": "a P\u00e1n hovoril Moj\u017ei\u0161ovi a \u00c1ronovi:",
    "21": "\"Odde\u013ete sa od tohoto \u013eudu, lebo ja ich v okamihu zni\u010d\u00edm!\"",
    "22": "Tu oni padli na tv\u00e1r a vraveli: \"Pane, ty Boh \u017eivotn\u00e9ho dychu ka\u017ed\u00e9ho tela, ke\u010f len jedin\u00fd zhre\u0161\u00ed, chce\u0161 svoj hnev vylia\u0165 na v\u0161etkom \u013eude?!\"",
    "23": "P\u00e1n odpovedal Moj\u017ei\u0161ovi:",
    "24": "\"Povedz \u013eudu: Vzdia\u013ete sa z okruhu stanu Koreho, D\u00e1tana a \u00c1birona!\"",
    "25": "Moj\u017ei\u0161 sa zobral a, \u0161iel k D\u00e1tanovi a \u00c1bironovi a star\u0161\u00ed Izraela ho nasledovali.",
    "26": "A povedal \u013eudu: \"Vzdia\u013ete sa od stanov t\u00fdchto zlosynov a net\u00fdkajte sa ani najmen\u0161ieho z toho, \u010do im prin\u00e1le\u017e\u00ed, aby ste neboli zachv\u00e1ten\u00ed spolu s nimi za v\u0161etky ich hriechy!\"",
    "27": "I odst\u00fapili z okruhu stanov Koreho, D\u00e1tana a \u00c1birona. Medzit\u00fdm D\u00e1tan a \u00c1biron vy\u0161li von a st\u00e1li pri vchode do svojich stanov so svojimi \u017eenami a s v\u00e4\u010d\u0161\u00edmi i s men\u0161\u00edmi de\u0165mi.",
    "28": "Tu Moj\u017ei\u0161 povedal: \"Po tom pozn\u00e1te, \u017ee ma poslal P\u00e1n, aby som urobil v\u0161etky tieto \u010diny, a \u017ee som ni\u010d nerobil s\u00e1m od seba:",
    "29": "Ak t\u00edto zomr\u00fa tak, ako umieraj\u00fa ostatn\u00ed \u013eudia, a ak ich zastihne to, \u010do zastih\u00fava ostatn\u00fdch \u013eud\u00ed, tak ma P\u00e1n neposlal.",
    "30": "Ale ak P\u00e1n urob\u00ed nie\u010do nezvy\u010dajn\u00e9, ak zem otvor\u00ed svoj pa\u017eer\u00e1k a prehltne ich so v\u0161etk\u00fdm, \u010do maj\u00fa, ak za\u017eiva zost\u00fapia do podsvetia, vedzte, \u017ee sa t\u00edto mu\u017eovia r\u00fahali P\u00e1novi!\"",
    "31": "A sotva dokon\u010dil tieto slov\u00e1, rozpukla sa pod nimi p\u00f4da,",
    "32": "zem otvorila svoj pa\u017eer\u00e1k a prehltla ich aj s ich rodinami a so v\u0161etk\u00fdmi \u013eu\u010fmi, \u010do boli pri Korem, aj so v\u0161etk\u00fdm ich majetkom.",
    "33": "Takto zost\u00fapili za\u017eiva do podsvetia so v\u0161etk\u00fdm \u010do mali, a zem sa nad nimi zavrela, a tak zmizli spomedzi svojej pospolitosti.",
    "34": "V\u0161etok Izrael v\u0161ak, ktor\u00fd st\u00e1l okolo nich, utekal na ich krik pre\u010d a hovoril: \"Aby aj n\u00e1s nepohltila zem!\"",
    "35": "Potom vy\u0161iel od P\u00e1na ohe\u0148 a usmrtil dvestop\u00e4\u0165desiat mu\u017eov, ktor\u00ed priniesli kadidlo.",
    "36": "P\u00e1n hovoril Moj\u017ei\u0161ovi:",
    "37": "\"Prik\u00e1\u017e synovi k\u0148aza \u00c1rona Eleazarovi, aby pozbieral kadidelnice z pohoreniska a ohe\u0148 odpratal na ist\u00fa vzdialenos\u0165. Ve\u010f ony s\u00fa sv\u00e4t\u00e9.",
    "38": "Kadidelnice t\u00fdch, \u010do zhre\u0161ili proti svojmu \u017eivotu, nech sa vytiahnu na plech a nech sa n\u00edm obtiahne olt\u00e1r. Ve\u010f ich priniesli P\u00e1novi, a preto s\u00fa posv\u00e4ten\u00e9. Nech s\u00fa Izraelitom na v\u00fdstrahu!\"",
    "39": "I vzal k\u0148az Eleazar meden\u00e9 kadidelnice, ktor\u00e9 si t\u00ed sp\u00e1len\u00ed priniesli, a vykoval ich na oplechovanie olt\u00e1ra",
    "40": "ako v\u00fdstra\u017en\u00e9 znamenie pre Izraelitov, \u017ee nik nepovolan\u00fd, kto nepatr\u00ed k \u00c1ronovmu potomstvu, nesmie prist\u00fapi\u0165, aby p\u00e1lil pred P\u00e1nom kadidlo, aby sa mu nestalo tak ako Koremu a jeho skupine - celkom tak, ako prostredn\u00edctvom Moj\u017ei\u0161a prik\u00e1zal P\u00e1n.",
    "41": "Na druh\u00fd de\u0148 cel\u00e1 izraelsk\u00e1 pospolitos\u0165 reptala proti Moj\u017ei\u0161ovi a \u00c1ronovi: \"Vy ste zabili P\u00e1nov \u013eud!\"",
    "42": "Ke\u010f sa \u013eud b\u00faril proti Moj\u017ei\u0161ovi a \u00c1ronovi, oni sa utiahli do st\u00e1nku zjavenia, tu ich zakryl oblak a zjavila sa P\u00e1nova sl\u00e1va!",
    "43": "Ke\u010f Moj\u017ei\u0161 a \u00c1ron vo\u0161li do st\u00e1nku zjavenia,",
    "44": "P\u00e1n povedal Moj\u017ei\u0161ovi:",
    "45": "\"Od\u00ed\u010fte od tohoto \u013eudu lebo ja ho okam\u017eite zni\u010d\u00edm!\" Tu oni padli na tv\u00e1r",
    "46": "a Moj\u017ei\u0161 povedal \u00c1ronovi: \"Vezmi kadidelnicu, naber do nej z olt\u00e1ra oh\u0148a a nalo\u017e kadidla! Potom ho r\u00fdchlo zanes k \u013eudu a sprostredkuj mu zmierenie, lebo P\u00e1nov hnev u\u017e vy\u0161\u013eahol a mor u\u017e prepukol.\"",
    "47": "\u00c1ron zobral (v\u0161etko) tak, ako nariadil Moj\u017ei\u0161, a utekal medzi \u013eud a mor naozaj u\u017e za\u010dal z\u00fari\u0165 medzi \u013eudom. I okiadzal a zmieroval \u013eud.",
    "48": "A ako tak st\u00e1l medzi m\u0155tvymi a \u017eiv\u00fdmi, morov\u00e1 rana prestala.",
    "49": "T\u00fdch, \u010do zahynuli na mor, bolo \u0161trn\u00e1s\u0165tis\u00edcsedemsto, okrem t\u00fdch, ktor\u00ed zahynuli pre Koreho.",
    "50": "Ke\u010f mor prestal, \u00c1ron sa vr\u00e1til k Moj\u017ei\u0161ovi ku vchodu do st\u00e1nku zjavenia."
}