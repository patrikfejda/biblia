{
    "1": "Samuel zomrel. Vtedy sa zhroma\u017edil cel\u00fd Izrael, nariekal nad n\u00edm a pochovali ho v jeho domove v R\u00e1me. Potom D\u00e1vid vstal a odi\u0161iel na p\u00fa\u0161\u0165 M\u00e1on.",
    "2": "Na (p\u00fa\u0161ti) M\u00e1on bol ist\u00fd \u010dlovek, ktor\u00fd mal majetok v Karmeli. Ten \u010dlovek bol ve\u013emi bohat\u00fd, mal tritis\u00edc oviec a tis\u00edc k\u00f4z. Bol pr\u00e1ve na strihan\u00ed oviec v Karmeli.",
    "3": "Meno toho \u010dloveka bolo N\u00e1bal, meno jeho man\u017eelky Abigail. \u017dena bola ve\u013emi rozumn\u00e1 a pekn\u00e1, ale mu\u017e drsn\u00fd a zlomyse\u013en\u00fd. Bol Kalebovec.",
    "4": "D\u00e1vid sa na p\u00fa\u0161ti dopo\u010dul, \u017ee u N\u00e1bala je strihanie oviec,",
    "5": "preto D\u00e1vid poslal desa\u0165 mlad\u00edkov. D\u00e1vid povedal mlad\u00edkom: \"Cho\u010fte do Karmelu, z\u00e1jdite k N\u00e1balovi a pozdravte ho v mojom mene!",
    "6": "A povedzte mu toto: \"Bu\u010f zdrav\u00fd! Pokoj tebe, pokoj tvojmu domu a pokoj v\u0161etk\u00e9mu, \u010do m\u00e1\u0161! Po\u010dul som, \u017ee je u teba strihanie.",
    "7": "Tvoji pastieri b\u00fdvali toti\u017e pri n\u00e1s. Neubl\u00ed\u017eili sme im a ni\u010d im nech\u00fdbalo po cel\u00fd \u010das, \u010do boli v Karmeli.",
    "8": "Sp\u00fdtaj sa svojich sluhov, povedia ti: Nech teda (t\u00edto) mlad\u00ed \u013eudia n\u00e1jdu milos\u0165 v tvojich o\u010diach, ve\u010f prich\u00e1dzame v dobr\u00fd de\u0148. Daj, \u010do m\u00f4\u017ee\u0161 svojim sluhom a svojmu synovi D\u00e1vidovi!\"",
    "9": "D\u00e1vidovi mlad\u00edci \u0161li a v\u0161etko to povedali v D\u00e1vidovom mene N\u00e1balovi. Potom \u010dakali.",
    "10": "A N\u00e1bal odpovedal D\u00e1vidov\u00fdm sluhom: \"Kto je D\u00e1vid? A kto je Izaiho syn? Dnes je mno\u017estvo sluhov, ktor\u00ed odi\u0161li od svojich p\u00e1nov!",
    "11": "M\u00e1m teda vzia\u0165 chlieb, vodu, zvierat\u00e1, ktor\u00e9 som zarezal pre svojich striha\u010dov, a m\u00e1m ich da\u0165 chlapom, o ktor\u00fdch neviem, odkia\u013e s\u00fa?\"",
    "12": "Nato sa D\u00e1vidovi ml\u00e1denci vydali na cestu a vr\u00e1tili sa a ke\u010f pri\u0161li, v\u0161etko mu rozpovedali.",
    "13": "Tu D\u00e1vid povedal svojim \u013eu\u010fom: \"Nech si ka\u017ed\u00fd op\u00e1\u0161e me\u010d!\" A ka\u017ed\u00fd si op\u00e1sal me\u010d. Aj D\u00e1vid si op\u00e1sal me\u010d a za D\u00e1vidom vystupovalo asi \u0161tyristo mu\u017eov a dvesto ich ostalo pri bato\u017eine.",
    "14": "Ktor\u00fdsi zo sluhov v\u0161ak ozn\u00e1mil N\u00e1balovej \u017eene Abigail: \"H\u013ea, D\u00e1vid poslal z p\u00fa\u0161te poslov, aby blaho\u017eelali n\u00e1\u0161mu p\u00e1novi, ale on sa na nich vyr\u00fatil.",
    "15": "A t\u00ed \u013eudia boli k n\u00e1m ve\u013emi dobr\u00ed, neubl\u00ed\u017eili n\u00e1m a ni\u010d n\u00e1m nech\u00fdbalo po cel\u00fd \u010das, \u010do sme chodili s nimi, ke\u010f sme boli v poli.",
    "16": "M\u00farom n\u00e1m boli i v noci, i vo dne po cel\u00fd \u010das, \u010do sme boli s nimi, ke\u010f sme p\u00e1sli ovce.",
    "17": "Preto uv\u00e1\u017e a rozmysli si, \u010do urob\u00ed\u0161, lebo skaza n\u00e1\u0161ho p\u00e1na a cel\u00e9ho jeho domu je hotov\u00e1 vec, on v\u0161ak je grobian, nemo\u017eno s n\u00edm hovori\u0165.\"",
    "18": "Abigail vzala r\u00fdchlo dvesto chlebov, dva mechy v\u00edna, p\u00e4\u0165 pripraven\u00fdch oviec, p\u00e4\u0165 se\u00ed pra\u017een\u00fdch z\u0155n, sto strapcov hrozienok a dvesto figov\u00fdch kol\u00e1\u010dov a nalo\u017eila to na osly.",
    "19": "A sluhom povedala: \"Po\u010fte predo mnou, ja idem za vami!\" Svojmu mu\u017eovi N\u00e1balovi to v\u0161ak neozn\u00e1mila.",
    "20": "Ako zostupovala na oslici, kryt\u00e1 vrchom, D\u00e1vid a jeho \u013eudia sch\u00e1dzali proti nej, a tak sa s nimi stretla!",
    "21": "D\u00e1vid hovoril: \"Tak teda zadarmo som str\u00e1\u017eil v\u0161etko, \u010do je tu na p\u00fa\u0161ti, a ni\u010d nech\u00fdbalo z toho, \u010do mu patrilo. Odplatil sa mi zl\u00fdm za dobr\u00e9.",
    "22": "Toto nech urob\u00ed Boh D\u00e1vidov\u00fdm nepriate\u013eom a toto nech prid\u00e1, ak zo v\u0161etk\u00e9ho, \u010do m\u00e1, nech\u00e1m do rann\u00e9ho svitu \u010doko\u013evek mu\u017esk\u00e9ho.\"",
    "23": "Len \u010do Abigail zazrela D\u00e1vida, r\u00fdchlo zosadla z osla, padla pred D\u00e1vidom na tv\u00e1r a uklonila sa a\u017e po zem.",
    "24": "Potom mu padla k noh\u00e1m a vravela: \"Na mne nech je vina, m\u00f4j pane! Nech smie tvoja slu\u017eobnica hovori\u0165 pred tebou. Vypo\u010duj slov\u00e1 svojej slu\u017eobnice!",
    "25": "Nech sa m\u00f4j p\u00e1n netr\u00e1pi pre toho nani\u010dhodn\u00e9ho \u010dloveka, pre N\u00e1bala, ve\u010f je tak\u00fd ako jeho meno! N\u00e1bal (bl\u00e1zon) sa vol\u00e1 a je bl\u00e1zniv\u00fd. Ale ja, tvoja slu\u017eobnica, nevidela som sluhov svojho p\u00e1na, ktor\u00fdch poslal.",
    "26": "A tak teraz ako \u017eije P\u00e1n a ako \u017eije\u0161 ty, m\u00f4j pane, P\u00e1n \u0165a zachr\u00e1nil, \u017ee si sa nepo\u0161kvrnil krvou a nezjednal si si pr\u00e1vo vlastnou rukou. Nech s\u00fa ako N\u00e1bal tvoji nepriatelia a t\u00ed, \u010do zam\u00fd\u0161\u013eaj\u00fa zlo proti m\u00f4jmu p\u00e1novi!",
    "27": "A teraz nech tento dar, ktor\u00fd tvoja slu\u017eobnica doniesla svojmu p\u00e1novi, dostan\u00fa tvoji \u013eudia, ktor\u00ed kr\u00e1\u010daj\u00fa za moj\u00edm p\u00e1nom.",
    "28": "Odpus\u0165 svojej slu\u017eobnici vinu! Ve\u010f P\u00e1n ur\u010dite zalo\u017e\u00ed m\u00f4jmu p\u00e1novi trval\u00fd dom, lebo m\u00f4j p\u00e1n vyboj\u00fava boje P\u00e1nove a ni\u010d zlo\u010dinn\u00e9 sa na tebe za cel\u00fd tvoj \u017eivot nen\u00e1jde.",
    "29": "A ak sa niekto zdvihne, aby \u0165a prenasledoval a \u010d\u00edhal ti na \u017eivot, nech je \u017eivot m\u00f4jho p\u00e1na zaviazan\u00fd do zv\u00e4zku t\u00fdch, \u010do \u017eij\u00fa s P\u00e1nom, tvoj\u00edm Bohom, a \u017eivoty tvojich nepriate\u013eov nech vyhod\u00ed z praku!",
    "30": "A ke\u010f P\u00e1n urob\u00ed m\u00f4jmu p\u00e1novi v\u0161etko dobr\u00e9, \u010do ti pris\u013e\u00fabil, a ustanov\u00ed \u0165a za knie\u017ea nad Izraelom,",
    "31": "nech \u0165a vtedy neznepokojuje a nech netr\u00e1pi m\u00f4jho p\u00e1na srdce, \u017ee daromne prelial krv a m\u00f4j p\u00e1n si s\u00e1m zjednal pr\u00e1vo. A ke\u010f P\u00e1n preuk\u00e1\u017ee m\u00f4jmu p\u00e1novi dobro, spome\u0148 si na svoju slu\u017eobnicu!\"",
    "32": "D\u00e1vid odpovedal Abigail: \"Nech je zveleben\u00fd P\u00e1n, Boh Izraela, ktor\u00fd mi \u0165a dnes poslal v \u00fastrety!",
    "33": "Nech je po\u017eehnan\u00e1 tvoja m\u00fadros\u0165 a nech si po\u017eehnan\u00e1 ty, lebo si ma dnes zachr\u00e1nila, \u017ee som sa nepo\u0161kvrnil krvou a nezjednal som si pr\u00e1vo vlastnou rukou.",
    "34": "Ako \u017eije P\u00e1n, Boh Izraela, ktor\u00fd ma zdr\u017eal, \u017ee som ti neurobil krivdu: Keby si sa nebola popon\u00e1h\u013eala a nebola by si mi pri\u0161la naproti, do rann\u00e9ho svitu by N\u00e1balovi nebolo zostalo ni\u010d mu\u017esk\u00e9ho rodu.\"",
    "35": "Potom jej D\u00e1vid vzal z ruky, \u010do mu doniesla, a povedal jej: \"Cho\u010f v pokoji domov. Vid\u00ed\u0161, vysly\u0161al som tvoj hlas a mal som na teba oh\u013ead.\"",
    "36": "Abigail i\u0161la k N\u00e1balovi a on usporiadal vo svojom dome hostinu podobn\u00fa hostine kr\u00e1\u013eovskej. N\u00e1balovo srdce bolo vesel\u00e9 a bol ve\u013emi opit\u00fd, preto mu a\u017e do rann\u00e9ho svitu nepovedala ni\u010d.",
    "37": "Ale r\u00e1no, ke\u010f v\u00edno z N\u00e1bala vyp\u00e1chlo, jeho \u017eena mu toto v\u0161etko porozpr\u00e1vala. I odumrelo v \u0148om srdce a ostal cel\u00fd skamenen\u00fd.",
    "38": "Asi o desa\u0165 dn\u00ed P\u00e1n zasiahol N\u00e1bala, tak\u017ee zomrel.",
    "39": "Ke\u010f sa D\u00e1vid dopo\u010dul, \u017ee N\u00e1bal zomrel, povedal: \"Nech je zveleben\u00fd P\u00e1n, lebo sa ma zastal pre pohanenie, ktor\u00e9ho sa mi dostalo od N\u00e1bala, a svojho slu\u017eobn\u00edka zdr\u017eal od zla. N\u00e1balovo zlo v\u0161ak P\u00e1n vr\u00e1til na jeho hlavu.\" Potom D\u00e1vid poslal Abigail odkaz, \u017ee",
    "40": "D\u00e1vidovi sluhovia pri\u0161li k Elbigail do Karmelu a povedali jej: \"D\u00e1vid n\u00e1s poslal k tebe, chce si \u0165a vzia\u0165 za \u017eenu.\"",
    "41": "Ona vstala, uklonila sa tv\u00e1rou a\u017e po zem a vravela: \"H\u013ea, nech je tvoja slu\u017eobnica tvojou otroky\u0148ou, ktor\u00e1 bude um\u00fdva\u0165 nohy sluhov svojho p\u00e1na.\"",
    "42": "Potom sa Abigail r\u00fdchlo vybrala, sadla na osla, jej p\u00e4\u0165 slu\u017eobn\u00edc ju sprev\u00e1dzalo, i\u0161la za D\u00e1vidov\u00fdmi poslami a stala sa mu \u017eenou.",
    "43": "D\u00e1vid si vzal aj Achinoam z Jezraelu. Obidve sa teda stali jeho man\u017eelkami.",
    "44": "Svoju dc\u00e9ru Michol, D\u00e1vidovu man\u017eelku, dal \u0160aul Faltimu, synovi Laisa z Galimu."
}