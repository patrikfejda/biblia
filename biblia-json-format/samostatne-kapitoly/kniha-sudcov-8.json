{
    "1": "Efraimci mu povedali: \"\u010co si n\u00e1m to urobil, \u017ee si n\u00e1s nezavolal, ke\u010f si \u0161iel do boja proti Madi\u00e1n\u010danom?\" A ostro sa s n\u00edm vadili.",
    "2": "On im povedal: \"Vari som ja u\u017e dok\u00e1zal nie\u010do tak\u00e9 ako vy? \u010ci nie je Efraimovo paberkovanie lep\u0161ie ako Abiezerovo vinobranie?!",
    "3": "Predsa do va\u0161ej ruky dal Boh madi\u00e1nske knie\u017eat\u00e1 Oreba a Zeba! Mohol som ja urobi\u0165 nie\u010do tak\u00e9 ako vy?\" Po t\u00fdchto slov\u00e1ch ich popustil hnev proti nemu. -",
    "4": "Ke\u010f Gedeon dorazil k Jord\u00e1nu, prekro\u010dil ho spolu s tristo mu\u017emi, ktor\u00ed boli s n\u00edm. Ke\u010f\u017ee boli od prenasledovania unaven\u00ed,",
    "5": "po\u017eiadal sokotsk\u00fdch \u013eud\u00ed: \"Dajte\u017ee chleba \u013eu\u010fom, ktor\u00ed id\u00fa za mnou! Lebo s\u00fa vy\u010derpan\u00ed a ja prenasledujem madi\u00e1nskych kr\u00e1\u013eov Zebea a Salmanu.\"",
    "6": "Ale sokotsk\u00ed n\u00e1\u010deln\u00edci odpovedali: \"Azda s\u00fa u\u017e ruky Zebea a Salmanu v tvojej ruke, aby sme d\u00e1vali chlieb tvojmu vojsku?\"",
    "7": "Gedeon odpovedal: \"Za toto, a\u017e d\u00e1 P\u00e1n Zebea a Salmanu do mojej ruky, rozml\u00e1tim va\u0161e tel\u00e1 t\u0155n\u00edm p\u00fa\u0161te a bod\u013ea\u010d\u00edm.\"",
    "8": "Odtia\u013e tiahol vy\u0161\u0161ie do Fanuela a takisto ich prosil, ale fanuelsk\u00ed mu\u017eovia mu dali tak\u00fa odpove\u010f ako sokotsk\u00ed \u013eudia.",
    "9": "Preto pohrozil aj fanuelsk\u00fdm mu\u017eom: \"A\u017e sa vr\u00e1tim v pokoji, zb\u00faram t\u00fato ve\u017eu.\"",
    "10": "Zebee a Salmana boli so svoj\u00edm vojskom, asi p\u00e4tn\u00e1s\u0165tis\u00edc mu\u017eov, v Karkore. To bolo v\u0161etko, \u010do zostalo z cel\u00e9ho vojska synov v\u00fdchodu. Ale padl\u00fdch bolo asi stodvadsa\u0165tis\u00edc mu\u017eov, ktor\u00ed boli vyzbrojen\u00ed me\u010dom.",
    "11": "Tak tiahol Gedeon po ceste ko\u010dovn\u00edkov v\u00fdchodne od Nobe a Jegbay a prepadol t\u00e1bor, ktor\u00fd sa u\u017e c\u00edtil v bezpe\u010d\u00ed.",
    "12": "Zebee a Salmana s\u00edce utiekli, ale prenasledoval ich, k\u00fdm nezajal obidvoch madi\u00e1nskych kr\u00e1\u013eov Zebea a Salmanu. A cel\u00fd t\u00e1bor uviedol do zm\u00e4tku.",
    "13": "Nato sa Joasov syn Gedeon vr\u00e1til z boja od priesmyku Cheres.",
    "14": "Tu chytil ak\u00e9hosi mlad\u00edka zo sokotsk\u00fdch mu\u017eov a povypytoval sa ho. On mu nap\u00edsal men\u00e1 n\u00e1\u010deln\u00edkov Sokota a jeho star\u0161\u00edch: sedemdesiatsedem mu\u017eov.",
    "15": "A ke\u010f do\u0161iel k sokotsk\u00fdm mu\u017eom, povedal: \"H\u013ea, tu s\u00fa Zebee a Salmana, pre ktor\u00fdch ste ma potupili, ke\u010f ste hovorili: \"Azda s\u00fa u\u017e ruky Zebea a Salmanu v tvojej ruke, aby sme d\u00e1vali chlieb tvojim vy\u010derpan\u00fdm mu\u017eom?\"",
    "16": "I vzal star\u0161\u00edch mesta, aj t\u0155nie a bod\u013ea\u010die p\u00fa\u0161te a zml\u00e1til n\u00edm sokotsk\u00fdch mu\u017eov.",
    "17": "Zb\u00faral aj ve\u017eu Fanuela a pozab\u00edjal mu\u017eov mesta.",
    "18": "Potom povedal Zebeovi a Salmanovi: \"Ako vyzerali mu\u017eovia, ktor\u00fdch ste zabili na T\u00e1bore?\" Odpovedali: \"Celkom tak ako ty, ka\u017ed\u00fd mal v\u00fdzor kr\u00e1\u013eovsk\u00e9ho syna.\"",
    "19": "On povedal: \"To boli moji bratia, synovia mojej matky. Na \u017eivot P\u00e1na, nezabil by som v\u00e1s, keby ste ich boli nechali na\u017eive.\"",
    "20": "Potom povedal Jetrovi, svojmu prvoroden\u00e9mu: \"Vsta\u0148, zabi ich!\" Ale chlapec nevytasil me\u010d, lebo sa b\u00e1l; bol toti\u017e e\u0161te chlapcom.",
    "21": "Tu prosili Zebee a Salmana: \"Vsta\u0148 ty a vrhni sa na n\u00e1s! Ve\u010f ak\u00fd mu\u017e, tak\u00e1 aj jeho sila!\" Gedeon teda vstal a zabil Zebea a Salmanu. Mesia\u010dky v\u0161ak, ktor\u00e9 boli na krkoch ich tiav si vzal. -",
    "22": "Nato vraveli Izraelovi synovia Gedeonovi: \"Bu\u010f na\u0161\u00edm kr\u00e1\u013eom, ty aj tvoj syn, aj syn tvojho syna! Lebo si n\u00e1s vyslobodil z ruky Madi\u00e1n\u010danov.\"",
    "23": "Gedeon im v\u0161ak odpovedal: \"Ja nem\u00f4\u017eem by\u0165 va\u0161\u00edm kr\u00e1\u013eom, ani m\u00f4j syn nem\u00f4\u017ee by\u0165 va\u0161\u00edm kr\u00e1\u013eom. P\u00e1n je va\u0161\u00edm kr\u00e1\u013eom!\"",
    "24": "Potom im Gedeon povedal: \"M\u00e1m k v\u00e1m jednu prosbu. Nech mi d\u00e1 ka\u017ed\u00fd prste\u0148, ktor\u00fd si ukoristil.\" Oni mali toti\u017e zlat\u00e9 prstene, lebo boli Izmaeliti.",
    "25": "Odpovedali: \"Ve\u013emi radi ti ich d\u00e1me.\" I rozprestreli pl\u00e1\u0161\u0165 a ka\u017ed\u00fd na\u0148 hodil svoj ukoristen\u00fd prste\u0148.",
    "26": "A v\u00e1ha zlat\u00fdch prste\u0148ov, ktor\u00e9 si vy\u017eiadal, bola tis\u00edcsedemsto \u0161eklov zlata, okrem mesia\u010dkov, n\u00e1u\u0161n\u00edc, purpurov\u00fdch r\u00fach, ktor\u00e9 nosievali madi\u00e1nski kr\u00e1li, a okrem retiazok z krkov ich tiav.",
    "27": "Gedeon zhotovil z toho ef\u00f3d a ulo\u017eil ho vo svojom meste v Efre. Pou\u017e\u00edvali ho v\u0161ak na smilstvo v\u0161etci Izraeliti, a tak sa stal os\u00eddlom Gedeonovi i jeho domu.",
    "28": "Madi\u00e1n\u010dania boli tak upon\u00ed\u017een\u00ed pred Izraelov\u00fdmi synmi, \u017ee u\u017e viac nepozdvihli svoje hlavy. A krajina mala pokoj \u0161tyridsa\u0165 rokov, pok\u00fdm \u017eil Gedeon.",
    "29": "Joasov syn Jerob\u00e1l potom odi\u0161iel a b\u00fdval vo svojom dome.",
    "30": "Gedeon mal sedemdesiat synov, ktor\u00ed vzi\u0161li z jeho bedier. Mal toti\u017e mnoho \u017eien.",
    "31": "Jeho ved\u013eaj\u0161ia \u017eena v Sicheme mu tie\u017e porodila syna, ktor\u00e9mu dal meno Abimelech.",
    "32": "A Joasov syn Gedeon zomrel vo vysokom veku a pochovali ho v hrobe jeho otca Joasa v abiezerovskej Efre.",
    "33": "Ke\u010f v\u0161ak Gedeon zomrel, Izraelovi synovia sa zvrhli a smilnili s b\u00e1lmi a urobili si bohom B\u00e1l-berita.",
    "34": "Izraelovi synovia nepam\u00e4tali na P\u00e1na, svojho Boha, ktor\u00fd ich vyslobodil z ruky v\u0161etk\u00fdch ich okolit\u00fdch nepriate\u013eov.",
    "35": "Ani domu Jerob\u00e1la-Gedeona nepreukazovali v\u010fa\u010dnos\u0165 napriek v\u0161etk\u00fdm dobrodeniam, ktor\u00e9 on preuk\u00e1zal Izraelu."
}