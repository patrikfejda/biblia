{
    "1": "Takto boli ukon\u010den\u00e9 nebo a zem a v\u0161etky ich voje.",
    "2": "V siedmy de\u0148 Boh skon\u010dil svoje diela, ktor\u00e9 urobil. A v siedmy de\u0148 odpo\u010d\u00edval od v\u0161etk\u00fdch diel, ktor\u00e9 urobil.",
    "3": "I po\u017eehnal siedmy de\u0148 a zasv\u00e4til ho, lebo v \u0148om odpo\u010d\u00edval od v\u0161etk\u00fdch diel, ktor\u00e9 Boh stvoril a urobil.",
    "4": "Tak\u00fd je p\u00f4vod neba a zeme, ke\u010f boli stvoren\u00e9.",
    "5": "V tom \u010dase, ke\u010f P\u00e1n, Boh, urobil zem a nebo, nebolo e\u0161te na zemi nijak\u00e9 po\u013en\u00e9 krovie a nepu\u010dala e\u0161te ani po\u013en\u00e1 tr\u00e1va, lebo P\u00e1n, Boh, nedal pr\u0161a\u0165 na zem a nebolo ani \u010dloveka, ktor\u00fd by obr\u00e1bal zem",
    "6": "a priv\u00e1dzal na zem vodu (kan\u00e1lov) a zavla\u017eoval cel\u00fd povrch zeme.",
    "7": "Vtedy P\u00e1n, Boh, utvoril z hliny zeme \u010dloveka a vd\u00fdchol do jeho nozdier dych \u017eivota. Tak sa stal \u010dlovek \u017eivou bytos\u0165ou.",
    "8": "Potom P\u00e1n, Boh, vysadil na v\u00fdchode, v Edene, raj a tam umiestnil \u010dloveka, ktor\u00e9ho utvoril.",
    "9": "A P\u00e1n, Boh, dal vyr\u00e1s\u0165 zo zeme stromom v\u0161etk\u00fdch druhov, na poh\u013ead kr\u00e1snym a na jedenie chutn\u00fdm, i stromu \u017eivota v strede raja a stromu poznania dobra a zla.",
    "10": "Z Edenu vytekala rieka, ktor\u00e1 mala zavla\u017eova\u0165 raj, a rozde\u013eovala sa odtia\u013e a tvorila \u0161tyri toky.",
    "11": "Meno prv\u00e9ho je Pi\u0161on. To je ten, \u010do obtek\u00e1 cel\u00fa krajinu Havilah, kde sa vyskytuje zlato,",
    "12": "a zlato tej zeme je r\u00fddze. Tam sa nachod\u00ed aj bd\u00e9lium a kame\u0148 \u00f3nyx.",
    "13": "Meno druhej rieky je Gihon. T\u00e1 obtek\u00e1 cel\u00fa zem Ku\u0161.",
    "14": "Meno tretej je Hidekel (Tigris). T\u00e1 te\u010die naproti As\u00fdrii. A \u0161tvrt\u00e1 rieka je Per\u00e1t (Eufrat).",
    "15": "I vzal P\u00e1n, Boh, \u010dloveka a umiestnil ho v raji Edenu aby ho obr\u00e1bal a str\u00e1\u017eil.",
    "16": "A P\u00e1n, Boh, prik\u00e1zal \u010dlovekovi: \"Zo v\u0161etk\u00fdch stromov raja m\u00f4\u017ee\u0161 jes\u0165.",
    "17": "Zo stromu poznania dobra a zla v\u0161ak nejedz! Lebo v de\u0148, ke\u010f by si z neho jedol, istotne zomrie\u0161.",
    "18": "Potom P\u00e1n, Boh, povedal: \"Nie je dobre by\u0165 \u010dloveku sam\u00e9mu. Urob\u00edm mu pomoc, ktor\u00e1 mu bude podobn\u00e1.\"",
    "19": "Ke\u010f P\u00e1n, Boh utvoril z hliny v\u0161etku po\u013en\u00fa zver a v\u0161etko nebesk\u00e9 vt\u00e1ctvo, priviedol ho k Adamovi, aby videl, ako by ho nazval, lebo ako ho nazve, tak\u00e9 bude jeho meno.",
    "20": "A nazval Adam menom v\u0161etok dobytok, v\u0161etko nebesk\u00e9 vt\u00e1ctvo a v\u0161etku po\u013en\u00fa zver. Ale pomoc, ktor\u00e1 by mu bola podobn\u00e1, nena\u0161iel.",
    "21": "Tu P\u00e1n, Boh, dopustil na Adama tvrd\u00fd sp\u00e1nok a ke\u010f zaspal, vybral mu jedno rebro a jeho miesto zaplnil m\u00e4som.",
    "22": "A z rebra, ktor\u00e9 vybral Adamovi, utvoril P\u00e1n, Boh, \u017eenu a priviedol ju k Adamovi.",
    "23": "Vtedy Adam povedal: \"Toto je teraz kos\u0165 z mojich kost\u00ed a m\u00e4so z m\u00f4jho m\u00e4sa; preto sa bude vola\u0165 mu\u017eena, lebo je vzat\u00e1 z mu\u017ea.\"",
    "24": "Preto mu\u017e opust\u00ed svojho otca i svoju matku a prilipne k svojej man\u017eelke a bud\u00fa jedn\u00fdm telom.",
    "25": "A obaja, Adam i jeho \u017eena, boli nah\u00ed a nehanbili sa jeden pred druh\u00fdm."
}