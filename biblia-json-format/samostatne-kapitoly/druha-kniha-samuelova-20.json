{
    "1": "N\u00e1hodou tam bol nani\u010dhodn\u00fd \u010dlovek, Bochriho syn, Benjam\u00ednec menom Seba. Ten zatr\u00fabil na tr\u00fabe a volal: \"Nem\u00e1me podielu na D\u00e1vidovi a nem\u00e1me \u010diastku na synovi Izaiho. Ka\u017ed\u00fd do svojho stanu, Izrael!\"",
    "2": "Nato v\u0161etci Izraeliti odst\u00fapili od D\u00e1vida k Sebovi, synovi Bochriho. J\u00fadovci sa v\u0161ak prid\u0155\u017eali svojho kr\u00e1\u013ea od Jord\u00e1nu a\u017e po Jeruzalem.",
    "3": "Ke\u010f kr\u00e1\u013e D\u00e1vid do\u0161iel domov do Jeruzalema, vzal desa\u0165 ved\u013eaj\u0161\u00edch \u017eien, ktor\u00e9 zanechal str\u00e1\u017ei\u0165 dom, a dal ich do v\u00e4zenia. Zaopatrenie im dal, ale sa nik nim nepribl\u00ed\u017eil. Boli zatvoren\u00e9 a\u017e do d\u0148a svojej smrti ako vdovy za\u017eiva.",
    "4": "Potom kr\u00e1\u013e povedal Amasovi: \"Zvolaj mi J\u00fadovcov! Tri dni a bu\u010f tu!\"",
    "5": "Amasa i\u0161iel zvola\u0165 J\u00fadu, ale prekro\u010dil lehotu, ktor\u00fa mal ur\u010den\u00fa.",
    "6": "Vtedy povedal D\u00e1vid Abisaimu: \"Teraz n\u00e1m Bochriho syn Seba sp\u00f4sob\u00ed v\u00e4\u010d\u0161ie ne\u0161\u0165astie ako Absol\u00f3n. Preto si vezmi sluhov svojho p\u00e1na a prenasleduj ho, in\u00e1\u010d si n\u00e1jde opevnen\u00e9 mest\u00e1 a unikne na\u0161im o\u010diam.\"",
    "7": "I vyrazili za n\u00edm Joabovi mu\u017eovia, Kere\u0165ania a Fele\u0165ania a v\u0161etci hrdinovia. Vytiahli z Jeruzalema prenasledova\u0165 Bochriho syna Sebu.",
    "8": "Ke\u010f boli pri ve\u013ekej skale, ktor\u00e1 je v Gabaone, i\u0161iel Amasa pred nimi. Joab bol oble\u010den\u00fd do priliehav\u00fdch \u0161iat a pod nimi mal op\u00e1san\u00fd me\u010d, ktor\u00fd mu na p\u00e1se visel v po\u0161ve, ale \u013eahko sa vy\u0165ahoval.",
    "9": "Vtedy Joab povedal Amasovi: \"Vedie sa ti dobre, brat?\" Pritom Joab pravou rukou chytil Amasovu bradu, aby ho pobozkal.",
    "10": "Ale Amasa si nev\u0161imol me\u010d, ktor\u00fd mal Joab v ruke, a vrazil mu ho do brucha, tak\u017ee mu vylial vn\u00fatornosti na zem a ten zomrel. Ani mu \u00fader nezopakoval a zomrel. Potom Joab a jeho brat Abisai prenasledovali Bochriho syna Sebu.",
    "11": "Jeden z Joabov\u00fdch mu\u017eov ostal pri \u0148om st\u00e1\u0165 a volal: \"Kto m\u00e1 r\u00e1d Joaba a kto patr\u00ed D\u00e1vidovi: Za Joabom!\"",
    "12": "Amasa v\u0161ak le\u017eal zakrvaven\u00fd prostred cesty. Ke\u010f ten mu\u017e videl, \u017ee sa cel\u00e9 vojsko zastavuje, odvliekol Amasu z cesty na pole a prehodil cez neho pl\u00e1\u0161\u0165, lebo ka\u017ed\u00fd, kto ho zazrel, ke\u010f k nemu do\u0161iel, zastal.",
    "13": "Ke\u010f bol odstr\u00e1nen\u00fd z cesty, i\u0161lo cel\u00e9 mu\u017estvo za Joabom prenasledova\u0165 Bochriho syna Sebu.",
    "14": "On pre\u0161iel cez v\u0161etky izraelsk\u00e9 kmene do Abel-Bet-Ma\u00e1chy a v\u0161etci Bochriti sa zhroma\u017edili a i\u0161li za n\u00edm.",
    "15": "I pri\u0161li a obliehali ho v Abel-Bet-Ma\u00e1che; zdvihli proti mestu n\u00e1syp. St\u00e1l a\u017e pri m\u00fare. A v\u0161etko vojsko, ktor\u00e9 bolo s Joabom, sa pok\u00fa\u0161alo m\u00far zbori\u0165.",
    "16": "Vtedy ak\u00e1si m\u00fadra \u017eena volala z mesta: \"\u010cujte, \u010dujte! Povedzte Joabovi: \"Prist\u00fap sem, chcem sa s tebou zhov\u00e1ra\u0165!\"",
    "17": "I pribl\u00ed\u017eil sa k nej a \u017eena sa sp\u00fdtala: \"Ty si Joab?\" Odpovedal: \"Ja.\" I povedala mu: \"Po\u010duj slov\u00e1 svojej slu\u017eobnice!\" Odpovedal: \"Po\u010d\u00favam.\"",
    "18": "A vravela toto: \"Kedysi hovorievali: \"Kto sa dopytuje, dopytuje sa v Abele a dosiahne \u00faspech.\"",
    "19": "\u010ci nie ja d\u00e1vam pravdiv\u00fa odpove\u010f v Izraeli? Ty chce\u0161 zabi\u0165 mesto a matku v Izraeli! Pre\u010do chce\u0161 znivo\u010di\u0165 P\u00e1novo dedi\u010dstvo?\"",
    "20": "Joab odpovedal: \"Ani z\u010faleka! Nijako nechcem zni\u010di\u0165, nechcem zahubi\u0165.",
    "21": "Vec sa nem\u00e1 tak, ale ak\u00fdsi mu\u017e z Efraimsk\u00e9ho pohoria, menom Seba, syn Bochriho, zdvihol ruku proti kr\u00e1\u013eovi D\u00e1vidovi. Vydajte jeho sam\u00e9ho, tak od\u00eddem od mesta!\" A \u017eena povedala Joabovi: \"H\u013ea, jeho hlavu ti vyhodia cez m\u00far!\"",
    "22": "\u017dena potom i\u0161la vo svojej m\u00fadrosti za v\u0161etk\u00fdm \u013eudom, Bochriho synovi Sebovi s\u0165ali hlavu a hodili ju Joabovi. On zatr\u00fabil na tr\u00fabu a roztratili sa od mesta, ka\u017ed\u00fd do svojho stanu. Joab sa v\u0161ak vr\u00e1til do Jeruzalema ku kr\u00e1\u013eovi.",
    "23": "Joab bol nad cel\u00fdm izraelsk\u00fdm vojskom. Jojadov syn Banai\u00e1\u0161 bol nad Kere\u0165anmi a Fele\u0165anmi.",
    "24": "Aduram bol nad robotami, Ahiludov syn Jozafat bol kancel\u00e1rom,",
    "25": "Siva bol pis\u00e1rom, Sadok a Abiatar boli k\u0148azmi.",
    "26": "Aj Jairovec Ira bol k\u0148azom pri D\u00e1vidovi."
}