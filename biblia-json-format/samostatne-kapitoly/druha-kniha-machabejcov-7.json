{
    "1": "Tie\u017e sa stalo, \u017ee bolo zatknut\u00fdch sedem bratov aj s matkou. Kr\u00e1\u013e ich dal tr\u00fdzni\u0165 korb\u00e1\u010dmi a reme\u0148mi, aby ich tak don\u00fatil po\u017e\u00edva\u0165 nedovolen\u00e9 brav\u010dov\u00e9 m\u00e4so.",
    "2": "Tu sa jeden z nich ujal slova a v mene ostatn\u00fdch povedal: \"O \u010dom n\u00e1s chce\u0161 vy\u0161etrova\u0165 a \u010do sa chce\u0161 od n\u00e1s dozvedie\u0165? Hotov\u00ed sme rad\u0161ej zomrie\u0165, ako prest\u00fapi\u0165 otcovsk\u00e9 z\u00e1kony.\"",
    "3": "Na to sa kr\u00e1\u013e rozz\u00faril a rozk\u00e1zal rozp\u00e1li\u0165 panvy a kotly. Len \u010do boli roz\u017eeraven\u00e9,",
    "4": "okam\u017eite rozk\u00e1zal tomu, \u010do hovoril v mene ostatn\u00fdch, vyreza\u0165 jazyk a na sp\u00f4sob Sk\u00fdtov stiahnu\u0165 mu ko\u017eu z hlavy a poodt\u00edna\u0165 ruky i nohy. A ostatn\u00ed bratia aj s matkou sa museli na to pozera\u0165.",
    "5": "Ke\u010f u\u017e bol celkom znetvoren\u00fd, dal ho e\u0161te \u017eiv\u00e9ho prinies\u0165 na ohni\u0161te a sma\u017ei\u0165 na pek\u00e1\u010di. K\u00fdm sa \u0161\u00edrila tuh\u00e1 para z pek\u00e1\u010da, vz\u00e1jomne sa s matkou povzbudzovali, aby stato\u010dne zomreli.",
    "6": "Hovorili: \"P\u00e1n, Boh, to vid\u00ed a istotne sa zmiluje nad nami, ako to zrete\u013ene vyjadril Moj\u017ei\u0161 vo svojej karhavej piesni, kde hovor\u00ed: \"Zmiluje sa nad svojimi slu\u017eobn\u00edkmi.\"",
    "7": "Ke\u010f prv\u00fd t\u00fdm sp\u00f4sobom dokonal, priviedli druh\u00e9ho na potupn\u00e9 t\u00fdranie. Stiahli mu z hlavy ko\u017eu aj s vlasmi a p\u00fdtali sa ho, \u010di bude jes\u0165, prv ne\u017e by ho na tele \u00fad po \u00fade mu\u010dili.",
    "8": "On v\u0161ak odpovedal materinskou re\u010dou a zvolal: \"Nie.\" Preto aj tento rad radom podst\u00fapil tak\u00e9 muky ako prv\u00fd.",
    "9": "Ke\u010f u\u017e dodychoval, zvolal: \"Ty zlostn\u00edk, odstra\u0148uje\u0161 n\u00e1s s\u00edce z \u010dasn\u00e9ho \u017eivota, ale P\u00e1n v\u0161ehom\u00edra, pre ktor\u00e9ho z\u00e1kony zomierame vzkriesi n\u00e1s pre ve\u010dn\u00fd \u017eivot.\"",
    "10": "Po \u0148om sa tret\u00ed stal predmetom posmechu. Ke\u010f \u017eiadali od neho jazyk, r\u00fdchlo ho vyplazil, potom smelo vystrel ruky",
    "11": "a stato\u010dne povedal: \"Z neba som ich dostal, ale pre (Bo\u017eie) z\u00e1kony ich nepoklad\u00e1m za ni\u010d, lebo sa n\u00e1dejam, \u017ee ich op\u00e4\u0165 dostanem od neho.\"",
    "12": "I zarazil sa kr\u00e1\u013e aj so svojou dru\u017einou nad mlad\u00edkovou srdnatos\u0165ou, \u017ee za ni\u010d nepokladal muky.",
    "13": "Ke\u010f tak dokonal, zohavili aj \u0161tvrt\u00e9ho t\u00fdmi ist\u00fdmi mukami.",
    "14": "Kr\u00e1tko pred skonom takto hovoril: \"Pod \u013eudsk\u00fdm n\u00e1sil\u00edm spokojne zomiera ten, komu Boh vlieva n\u00e1dej, \u017ee ho op\u00e4\u0165 vzkriesi. Ale pre teba niet vzkriesenia k \u017eivotu.\"",
    "15": "A hne\u010f priviedli piateho a zohavili ho. On v\u0161ak pozrel na neho a povedal:",
    "16": "\"M\u00e1\u0161 s\u00edce moc nad \u013eu\u010fmi a rob\u00ed\u0161 si, \u010do chce\u0161, hoci si smrte\u013en\u00fd, ale nenazd\u00e1vaj sa, \u017ee Boh opustil n\u00e1\u0161 n\u00e1rod.",
    "17": "Len pozhovej a uvid\u00ed\u0161 jeho ve\u013ek\u00fa moc a ako potr\u00e1pi teba i tvoje potomstvo!\"",
    "18": "Po \u0148om priviedli \u0161iesteho. Ke\u010f u\u017e zomieral, povedal: \"Nem\u00fd\u013e sa zbyto\u010dne! My toto trp\u00edme za seba, lebo sme sa prehre\u0161ili proti svojmu Bohu. Preto pri\u0161la aj t\u00e1to hr\u00f4za.",
    "19": "Nemysli si v\u0161ak, \u017ee ti to prejde bez trestu, ke\u010f si sa odv\u00e1\u017eil bojova\u0165 proti Bohu!\"",
    "20": "Nezvy\u010dajne vz\u00e1cna a hodna obdivu i sl\u00e1vnej pamiatky je v\u0161ak ich matka. Ve\u010f v jedinom dni videla zomiera\u0165 sedem svojich synov! Ale zn\u00e1\u0161ala to vyrovnane, lebo jej myse\u013e bola posil\u0148ovan\u00e1 n\u00e1dejou v P\u00e1na.",
    "21": "Naplnen\u00e1 \u0161\u013eachetn\u00fdm zm\u00fd\u0161\u013ean\u00edm povzbudzovala ka\u017ed\u00e9ho z nich v materinskej re\u010di. Svoju \u017eensk\u00fa myse\u013e upev\u0148ovala mu\u017eskou odvahou",
    "22": "a povedala im: \"Neviem, ako ste povstali v mojom lone; ja som v\u00e1m nedarovala ani dych, ani \u017eivot, ba ani \u00fady som umele neusporadovala na vytvorenie ka\u017ed\u00e9ho z v\u00e1s.",
    "23": "Preto Stvorite\u013e sveta, ktor\u00fd sp\u00f4sobuje vznik \u010dloveka a vytv\u00e1ra bytie v\u0161etk\u00fdch vec\u00ed, op\u00e4\u0165 v\u00e1m d\u00e1 dych i \u017eivot zo svojho milosrdenstva, ako si vy teraz necen\u00edte seba sam\u00fdch pre jeho z\u00e1kony.\"",
    "24": "Antiochus v\u0161ak, ktor\u00fd si nam\u00fd\u0161\u013eal, \u017ee n\u00edm opovrhuje, a\u00a0pod\u013ea hlasu ju upodozrieval, \u017ee ho tup\u00ed, nielen\u017ee chcel slovami prehovori\u0165 aspo\u0148 toho najmlad\u0161ieho, ale aj pr\u00edsa\u017ene ho ubezpe\u010doval, \u017ee ho obohat\u00ed, \u017ee mu priprav\u00ed \u0161\u0165astie, ba dokonca \u017ee ho urob\u00ed svoj\u00edm d\u00f4vern\u00edkom a\u00a0d\u00e1 mu v\u0161etko potrebn\u00e9, ak odpadne od otcovsk\u00fdch z\u00e1konov.",
    "25": "Ale mlad\u00edk sa nechcel nijako da\u0165 na to nachyta\u0165. Preto si kr\u00e1\u013e predvolal matku a naliehal na \u0148u, aby radila chlapcovi, \u017eeby sa (h\u013eadel) zachr\u00e1ni\u0165.",
    "26": "Ke\u010f ju dlho nahov\u00e1ral, vyhl\u00e1sila, \u017ee prehovor\u00ed svojho syna.",
    "27": "Naklonila sa teda k nemu a na posmech ukrutn\u00e9mu tyranovi vravela materinskou re\u010dou: \"Syn m\u00f4j, zmiluj sa nado mnou, ktor\u00e1 som \u0165a dev\u00e4\u0165 mesiacov v \u017eivote nosila, tri roky nad\u00e1jala, \u017eivila som \u0165a a starostlivou opaterou priviedla a\u017e do tohto veku.",
    "28": "Pros\u00edm \u0165a, die\u0165a moje, pozri na nebo a na zem, v\u0161imni si v\u0161etko, \u010do je na nich, a pozn\u00e1\u0161, \u017ee Boh ich stvoril z ni\u010doho a \u017ee \u013eudsk\u00e9 pokolenie takisto povstalo.",
    "29": "Neboj sa tohto kata, ale uk\u00e1\u017e, \u017ee si hoden svojich bratov! Podst\u00fap smr\u0165, aby som \u0165a op\u00e4\u0165 z\u00edskala aj s tvojimi bratmi v de\u0148 onoho zmilovania.\"",
    "30": "K\u00fdm ona e\u0161te takto vravela, mlad\u00edk prehovoril: \"Na koho \u010dak\u00e1te? Neposl\u00fachnem kr\u00e1\u013eov rozkaz; posl\u00facham pr\u00edkaz Z\u00e1kona, ktor\u00fd dostali na\u0161i otcovia skrze Moj\u017ei\u0161a.",
    "31": "Ale ty, ktor\u00fd vym\u00fd\u0161\u013ea\u0161 v\u0161etku zlobu proti \u017didom, neunikne\u0161 Bo\u017e\u00edm ruk\u00e1m.",
    "32": "My toti\u017e trp\u00edme pre svoje hriechy.",
    "33": "Hoc sa aj \u017eiv\u00fd Boh zakr\u00e1tko na n\u00e1s hnev\u00e1, aby n\u00e1s pokarhal a potrestal, ale op\u00e4\u0165 sa zmieri so svojimi slu\u017eobn\u00edkmi.",
    "34": "Ty bezbo\u017en\u00edk, najni\u010domnej\u0161\u00ed zo v\u0161etk\u00fdch \u013eud\u00ed, ktor\u00fd dv\u00edha\u0161 ruku na jeho sluhov, nevyp\u00ednaj sa zbyto\u010dne vo svojej p\u00fdche a v neist\u00fdch n\u00e1dejach.",
    "35": "E\u0161te si neu\u0161iel s\u00fadu v\u0161emoh\u00faceho a v\u0161evidiaceho Boha.",
    "36": "Na\u0161i bratia si s\u00edce vytrpeli kr\u00e1tke s\u00fa\u017eenie, ale teraz s\u00fa \u00fa\u010dastn\u00ed na \u017eivote ve\u010dnom, zmluvou od Boha s\u013e\u00fabenom. Ty si v\u0161ak pri Bo\u017eom s\u00fade odnesie\u0161 spravodliv\u00e9 tresty za svoju nadutos\u0165.",
    "37": "Ako moji bratia, tak i ja vyd\u00e1vam (na mu\u010denie) svoje telo i du\u0161u za otcovsk\u00e9 z\u00e1kony a vz\u00fdvam Boha, aby bol skoro milostiv\u00fd n\u00e1rodu, a ty aby si bol mukami a trestom don\u00faten\u00fd vyzna\u0165, \u017ee on jedin\u00fd je Boh;",
    "38": "na mne v\u0161ak a na mojich bratoch aby prestal hnev V\u0161emoh\u00faceho, ktor\u00fd spravodlivo zastihol cel\u00fd n\u00e1\u0161 n\u00e1rod.\"",
    "39": "Vtedy sa kr\u00e1\u013e rozhneval a e\u0161te ukrutnej\u0161ie z\u00faril proti tomuto ne\u017e proti ostatn\u00fdm, lebo \u0165a\u017eko niesol jeho posme\u0161n\u00e9 re\u010di.",
    "40": "Nepo\u0161kvrnen\u00fd a s plnou n\u00e1dejou v P\u00e1na skon\u010dil aj tento svoj \u017eivot.",
    "41": "Naposledy, po synoch, dokonala aj matka.",
    "42": "To\u013eko sta\u010d\u00ed poveda\u0165 o obet\u00e1ch a nesmiernych muk\u00e1ch."
}