{
    "1": "Toto je ten dedi\u010dn\u00fd majetok, ktor\u00fd dostali Izraelovi synovia v krajine Kana\u00e1n; na dedi\u010dn\u00e9 podiely im ho rozdelili k\u0148az Eleazar, Nunov syn Jozue a n\u00e1\u010deln\u00edci izraelsk\u00fdch kme\u0148ov.",
    "2": "L\u00f3som im pridelili, deviatim a pol kme\u0148u, dedi\u010dn\u00fd majetok, ako nariadil P\u00e1n prostredn\u00edctvom Moj\u017ei\u0161a.",
    "3": "Lebo dvom a pol kme\u0148u dal dedi\u010dn\u00fd podiel Moj\u017ei\u0161 na druhej strane Jord\u00e1nu. Levitom v\u0161ak Moj\u017ei\u0161 nedal dedi\u010dn\u00fd podiel medzi nimi.",
    "4": "Preto\u017ee Jozefovi synovia tvorili dva kmene - Manassesov a Efraimov -, levitom nedal podiel v krajine, iba mest\u00e1 na b\u00fdvanie s okolit\u00fdmi pastvinami pre dobytok, ktor\u00fd si nadobudn\u00fa.",
    "5": "Ako P\u00e1n rozk\u00e1zal Moj\u017ei\u0161ovi, tak Izraelovi synovia urobili a rozdelili krajinu. -",
    "6": "Tu prist\u00fapili k Jozuemu v Galgale J\u00fadovci a Jefonov syn, Kenezejec Kaleb, mu povedal: \"Ty vie\u0161 o tom, \u010do P\u00e1n povedal Bo\u017eiemu mu\u017eovi Moj\u017ei\u0161ovi o mne i o tebe v Kade\u0161barne.",
    "7": "Mal som \u0161tyridsa\u0165 rokov, ke\u010f ma P\u00e1nov slu\u017eobn\u00edk Moj\u017ei\u0161 vyslal z Kade\u0161barny na v\u00fdzvedy do krajiny. Podal som mu tak\u00fa spr\u00e1vu, ktor\u00e1 zodpovedala m\u00f4jmu presved\u010deniu.",
    "8": "K\u00fdm moji bratia, ktor\u00ed \u0161li so mnou ta hore, stra\u0161ili srdce \u013eudu, ja som \u0161iel d\u00f4sledne za P\u00e1nom, svoj\u00edm Bohom.",
    "9": "V ten de\u0148 Moj\u017ei\u0161 prisahal: \"Zem, po ktorej kr\u00e1\u010dala tvoja noha, bude naveky dedi\u010dn\u00fdm majetkom tvoj\u00edm i tvojich synov, lebo si d\u00f4sledne \u0161iel za P\u00e1nom, svoj\u00edm Bohom!\"",
    "10": "A teraz mi P\u00e1n doprial \u017eivota, ako s\u013e\u00fabil. U\u017e je \u0161tyridsa\u0165p\u00e4\u0165 rokov odvtedy, \u010do P\u00e1n vyslovil tento pr\u00eds\u013eub pred Moj\u017ei\u0161om, ke\u010f chodil Izrael po p\u00fa\u0161ti. Teraz m\u00e1m osemdesiatp\u00e4\u0165 rokov!",
    "11": "A dnes som e\u0161te tak\u00fd siln\u00fd, ako som bol vtedy, ke\u010f ma Moj\u017ei\u0161 vyslal (na v\u00fdzvedy). A ak\u00fa silu som mal vtedy, tak\u00fa ist\u00fa silu m\u00e1m aj dnes, \u010di u\u017e treba vyjs\u0165 do boja alebo sa z neho vr\u00e1ti\u0165.",
    "12": "Tak teraz mi daj t\u00fato vrchovinu, o ktorej vtedy hovoril P\u00e1n. Ve\u010f si vtedy po\u010dul, \u017ee s\u00fa tam Enakiti a ve\u013ek\u00e9 opevnen\u00e9 mest\u00e1. Mo\u017eno je P\u00e1n so mnou a podar\u00ed sa mi ich vypudi\u0165, ako pris\u013e\u00fabil P\u00e1n.\"",
    "13": "Nato ho Jozue po\u017eehnal a dal Jefonovmu synovi Kalebovi Hebron za dedi\u010dn\u00fd podiel.",
    "14": "Preto Hebron a\u017e podnes patr\u00ed ako dedi\u010dn\u00fd majetok Jefonovmu synovi, Kenezejcovi Kalebovi, lebo on d\u00f4sledne \u0161iel za P\u00e1nom, Izraelov\u00fdm Bohom.",
    "15": "Hebron sa predt\u00fdm volal Mestom Arbeov\u00fdm. To bol najv\u00e4\u010d\u0161\u00ed \u010dlovek medzi Enakitmi. A krajina mala od vojny pokoj."
}