{
    "1": "Na \u00f4smy de\u0148 Moj\u017ei\u0161 zvolal \u00c1rona, jeho synov a v\u0161etk\u00fdch star\u0161\u00edch Izraela",
    "2": "a povedal \u00c1ronovi: \"Vezmi si te\u013ea, b\u00fd\u010dka na obetu za hriech a barana na celostn\u00fa \u017eertvu, oboje bezchybn\u00e9, a prive\u010f ich pred P\u00e1na!",
    "3": "A Izraelitom povedz: \"Vezmite na obetu za hriech capa a na celostn\u00fa \u017eertvu te\u013ea a ovcu, oboje jednoro\u010dn\u00e9 a bezchybn\u00e9,",
    "4": "a na pokojn\u00fa \u017eertvu b\u00fd\u010dka a barana, aby sa zabili pred P\u00e1nom, a tie\u017e olejom zapr\u00e1van\u00fa potravinov\u00fa obetu, lebo dnes sa v\u00e1m zjav\u00ed P\u00e1n!\"",
    "5": "I priviedli, \u010do nariadil Moj\u017ei\u0161, ku vchodu do st\u00e1nku zjavenia a pri\u0161la tam cel\u00e1 pospolitos\u0165 a predst\u00fapila pred P\u00e1na.",
    "6": "Tu Moj\u017ei\u0161 povedal: \"Toto je, \u010do prik\u00e1zal urobi\u0165 P\u00e1n, aby sa v\u00e1m zjavila P\u00e1nova sl\u00e1va.\"",
    "7": "\u00c1ronovi Moj\u017ei\u0161 povedal: \"Prist\u00fap k olt\u00e1ru, podaj svoju obetu za hriech a svoju celostn\u00fa \u017eertvu a o\u010dis\u0165 sa od hriechov (ty a \u013eud), potom podaj obetn\u00e9 dary \u013eudu a o\u010dis\u0165 aj ich od hriechov, ako prik\u00e1zal P\u00e1n!\"",
    "8": "Tu \u00c1ron prist\u00fapil k olt\u00e1ru a zabil te\u013ea na svoju obetu za hriech,",
    "9": "\u00c1ronovi synovia mu podali krv, on si namo\u010dil do krvi prsty a natrel olt\u00e1rne rohy; ostatn\u00fa krv vylial na spodok olt\u00e1ra.",
    "10": "Potom z obety za hriech sp\u00e1lil na olt\u00e1ri loj s obli\u010dkami a lojov\u00fa vrstvu spod pe\u010dene, ako Moj\u017ei\u0161ovi prik\u00e1zal P\u00e1n.",
    "11": "M\u00e4so a ko\u017eu \u00faplne sp\u00e1lil mimo olt\u00e1ra.",
    "12": "Nato zabil celostn\u00fa \u017eertvu, \u00c1ronovi synovia mu priniesli krv a on ju porozlieval okolo olt\u00e1ra.",
    "13": "Potom mu priniesli v kusoch \u017eertvu spolu s hlavou a on ju sp\u00e1lil na olt\u00e1ri.",
    "14": "Vn\u00fatornosti a nohy poum\u00fdval a sp\u00e1lil ich na celostnej \u017eertve na olt\u00e1ri.",
    "15": "Potom priniesol obetn\u00e9 dary \u013eudu: vzal capa, ktor\u00fd bol (ur\u010den\u00fd) na obetu za hriech \u013eudu, zabil ho a obetoval ho ako predo\u0161l\u00fa obetu za hriech.",
    "16": "Potom obetoval celostn\u00fa \u017eertvu; zachoval sa pod\u013ea predpisu.",
    "17": "Nato obetoval potravinov\u00fa obetu, vzal z nej pln\u00fa hrs\u0165 a sp\u00e1lil to na olt\u00e1ri mimo ra\u0148aj\u0161ej celostnej \u017eertvy.",
    "18": "Napokon zabil b\u00fd\u010dka a barana na pokojn\u00fa obetu za \u013eud, \u00c1ronovi synovia mu podali krv a on ju vylial okolo olt\u00e1ra.",
    "19": "Loj b\u00fdka, chvost barana, obli\u010dky s ich lojom a lojov\u00fa vrstvu spod pe\u010dene",
    "20": "polo\u017eili k prsiam. Potom sp\u00e1lil lojov\u00e9 kusy na olt\u00e1ri,",
    "21": "prsia a prav\u00fa lopatku pod\u00e1val \u00c1ron ako pod\u00e1vaciu obetu pred P\u00e1nom, ako Moj\u017ei\u0161ovi prik\u00e1zal P\u00e1n.",
    "22": "Potom \u00c1ron roztiahol ruky nad \u013eudom a po\u017eehnal ho. A ke\u010f ukon\u010dil obetu za hriech, celostn\u00fa \u017eertvu a pokojn\u00e9 obety, zost\u00fapil dolu.",
    "23": "Nato Moj\u017ei\u0161 a \u00c1ron vo\u0161li do st\u00e1nku zjavenia a ke\u010f vy\u0161li von, po\u017eehnali \u013eud. Tu sa zjavila v\u0161etk\u00e9mu \u013eudu P\u00e1nova sl\u00e1va",
    "24": "a od P\u00e1na vy\u0161iel ohe\u0148 a str\u00e1vil celostn\u00fa \u017eertvu i lojov\u00e9 \u010dasti na olt\u00e1ri. Ke\u010f to v\u0161etok \u013eud videl, jasal a padol na tv\u00e1r."
}