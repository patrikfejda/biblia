{
    "1": "Ak uvid\u00ed\u0161 straten\u00e9 dobyt\u010da alebo ovcu svojho brata, neprejdi pomimo, ale prive\u010f ich k svojmu bratovi,",
    "2": "aj ke\u010f ti tento brat nie je rodinou; a ke\u010f ho nepozn\u00e1\u0161, dovedie\u0161 ich do svojho domu a zostan\u00fa u teba, k\u00fdm ich tvoj brat nen\u00e1jde a neodvedie si ich.",
    "3": "To ist\u00e9 urob\u00ed\u0161 s oslom, s odevom a so v\u0161etk\u00fdm, \u010do by tvoj brat stratil; ke\u010f to n\u00e1jde\u0161, neob\u00ed\u010f to ako cudziu vec.",
    "4": "Ak uvid\u00ed\u0161, \u017ee osol alebo b\u00fdk tvojho brata spadol na ceste, neobracaj o\u010di inde, ale pom\u00f4\u017e mu ich zdvihn\u00fa\u0165.",
    "5": "\u017dena nech sa neoblieka do mu\u017esk\u00fdch \u0161iat, ani mu\u017e do \u017eensk\u00fdch, lebo kto rob\u00ed tak\u00e9 veci, o\u0161kliv\u00ed sa Bohu.",
    "6": "Ak id\u00facky n\u00e1jde\u0161 na nejakom strome alebo na zemi vt\u00e1\u010die hniezdo s ml\u00e1\u010fatami alebo vajcami, ke\u010f na mlad\u00fdch a na vajciach sed\u00ed matka, nesmie\u0161 vybra\u0165 matku spolu s ml\u00e1\u010fatami;",
    "7": "nech\u00e1\u0161 ju uletie\u0165 a ml\u00e1\u010fat\u00e1 si zoberie\u0161, aby ti bolo dobre a aby si dlho \u017eil.",
    "8": "Ak si postav\u00ed\u0161 nov\u00fd dom, na streche urob\u00ed\u0161 dookola ohradu, aby nebola v tvojom dome vyliata nevinn\u00e1 krv a aby si nebol vinn\u00fd, keby niekto padol odtia\u013e dolu.",
    "9": "Do svojej vinice nesej in\u00e9 semeno, aby semeno, ktor\u00e9 zaseje\u0161, a s n\u00edm aj \u00faroda celej vinice nepre\u0161li do majetku sv\u00e4tyne.",
    "10": "V jednom z\u00e1prahu neor na b\u00fdkovi a oslovi.",
    "11": "Neobliekaj sa do \u0161iat, ktor\u00e9 s\u00fa utkan\u00e9 z vlny i \u013eanu.",
    "12": "Na \u0161tyroch koncoch svojho pl\u00e1\u0161\u0165a, ktor\u00fdm sa bude\u0161 odieva\u0165, urob si kystky! -",
    "13": "Ak si mu\u017e vezme \u017eenu a vojde k nej, ale potom sa mu znep\u00e1\u010di,",
    "14": "a preto h\u013ead\u00e1 z\u00e1mienku, aby ju mohol zapudi\u0165, rozn\u00e1\u0161a o nej nehanebnosti a hovor\u00ed: \"Ke\u010f som si t\u00fato vzal za man\u017eelku a ke\u010f som k nej vo\u0161iel, nena\u0161iel som ju pannou!\"",
    "15": "- nech ju jej otec a matka vezm\u00fa a prived\u00fa aj s d\u00f4kazom panenstva k star\u0161\u00edm mesta v br\u00e1ne",
    "16": "a otec mladej \u017eeny povie star\u0161\u00edm: \"Svoju dc\u00e9ru som dal tomuto za man\u017eelku, ale preto, \u017ee ju nen\u00e1vid\u00ed,",
    "17": "rozn\u00e1\u0161a o nej nehanebnosti, ke\u010f tvrd\u00ed: \"Pri tvojej dc\u00e9re nena\u0161iel som panenstvo\" - nu\u017e, h\u013ea, d\u00f4kazy panenstva mojej dc\u00e9ry,\" a rozvin\u00fa \u0161atu pred star\u0161\u00edmi mesta.",
    "18": "Star\u0161\u00ed mesta daj\u00fa toho mu\u017ea chyti\u0165 a zbi\u0165 ho.",
    "19": "Potom ho ods\u00fadia na pe\u0148a\u017eit\u00fa pokutu sto \u0161eklov striebra, ktor\u00e9 d\u00e1 devinmu otcovi, lebo uviedol do zl\u00e9ho ch\u00fdru izraelsk\u00fa pannu, a mus\u00ed ju ma\u0165 za man\u017eelku a nebude ju m\u00f4c\u0165 prepusti\u0165 po cel\u00fd \u010das svojho \u017eivota.",
    "20": "Ale ak bude pravda, \u010do jej vy\u010d\u00edta, a ak sa nen\u00e1jdu d\u00f4kazy devinho panenstva,",
    "21": "nech ju vyhodia z domu jej otca a mu\u017eovia toho mesta nech ju ukame\u0148uj\u00fa, nech zomrie, lebo sa dopustila ne\u0161\u013eachetnosti v Izraeli, ke\u010f smilnila v otcovskom dome, a tak odstr\u00e1ni\u0161 zlo zo svojho stredu. -",
    "22": "Ak bude spa\u0165 niekto so \u017eenou in\u00e9ho, nech obaja zomr\u00fa, tak cudzolo\u017en\u00edk ako cudzolo\u017enica: odstr\u00e1ni\u0161 zlo z Izraela.",
    "23": "Ak sa niekto zasn\u00fabi s devou, pannou, a ke\u010f ju v meste n\u00e1jde in\u00fd a bude s \u0148ou spa\u0165,",
    "24": "jedn\u00e9ho i druh\u00fa privedie\u0161 k mestsk\u00fdm br\u00e1nam a bud\u00fa ukame\u0148ovan\u00ed; deva preto, \u017ee nekri\u010dala ke\u010f bola v meste, mu\u017e zasa preto, \u017ee zneuctil \u017eenu svojho bl\u00ed\u017eneho, a tak odstr\u00e1ni\u0161 zlo zo svojho stredu.",
    "25": "Ale ak nejak\u00fd mu\u017e n\u00e1jde v poli nejak\u00fa \u017eenu, ktor\u00e1 je zasn\u00faben\u00e1, a n\u00e1silne sa jej zmocn\u00ed a bude s \u0148ou spa\u0165, bude len on usmrten\u00fd.",
    "26": "Diev\u010da nebude trpie\u0165, lebo tomuto diev\u010da\u0165u sa stalo tak, ako ke\u010f sa zlodej postav\u00ed proti svojmu bratovi a zabije ho.",
    "27": "Ono bolo samo v poli, volalo o pomoc, ale nemal ho kto obr\u00e1ni\u0165.",
    "28": "Ak sa niekto stretne s devou, pannou, ktor\u00e1 nebude zasn\u00faben\u00e1, a n\u00e1silne ju schyt\u00ed a bude s \u0148ou spa\u0165, ak vec predlo\u017eia s\u00fadu,",
    "29": "ten, \u010do s \u0148ou spal, d\u00e1 jej otcovi p\u00e4\u0165desiat \u0161eklov striebra a mus\u00ed si ju vzia\u0165 za man\u017eelku, lebo ju pon\u00ed\u017eil, a nebude ju m\u00f4c\u0165 zapudi\u0165 po cel\u00fd \u010das svojho \u017eivota.",
    "30": "Nik si nesmie vzia\u0165 za man\u017eelku \u017eenu svojho otca, ani odhali\u0165 otcovu prikr\u00fdvku."
}