{
    "1": "Zjavenie Je\u017ei\u0161a Krista, ktor\u00e9 mu dal Boh, aby uk\u00e1zal svojim slu\u017eobn\u00edkom \u010do sa m\u00e1 onedlho sta\u0165, a po svojom anjelovi ho poslal a nazna\u010dil svojmu slu\u017eobn\u00edkovi J\u00e1novi.",
    "2": "A tento dosved\u010dil Bo\u017eie slovo a svedectvo Je\u017ei\u0161a Krista; v\u0161etko, \u010do videl.",
    "3": "Blahoslaven\u00fd, kto \u010d\u00edta, aj t\u00ed, \u010do po\u010d\u00favaj\u00fa slov\u00e1 proroctva a zachov\u00e1vaj\u00fa, \u010do je v \u0148om nap\u00edsan\u00e9, lebo \u010das je bl\u00edzko.",
    "4": "J\u00e1n siedmim \u00e1zijsk\u00fdm cirkv\u00e1m: Milos\u0165 v\u00e1m a pokoj od toho, ktor\u00fd je, ktor\u00fd bol a ktor\u00fd pr\u00edde, aj od siedmich duchov, \u010do s\u00fa pred jeho tr\u00f3nom,",
    "5": "a od Je\u017ei\u0161a Krista, vern\u00e9ho svedka, prvoroden\u00e9ho z m\u0155tvych a vl\u00e1dcu nad kr\u00e1\u013emi zeme. Jemu, ktor\u00fd n\u00e1s miluje a svojou krvou n\u00e1s oslobodil od hriechov",
    "6": "a urobil n\u00e1s kr\u00e1\u013eovstvom, k\u0148azmi Bohu a svojmu Otcovi, jemu sl\u00e1va a vl\u00e1da na veky vekov. Amen.",
    "7": "H\u013ea, prich\u00e1dza s oblakmi a uvid\u00ed ho ka\u017ed\u00e9 oko, aj t\u00ed, \u010do ho prebodli, a bud\u00fa nad nim narieka\u0165 v\u0161etky kmene zeme. Tak je. Amen.",
    "8": "Ja som Alfa a Omega, hovor\u00ed P\u00e1n Boh, ktor\u00fd je, ktor\u00fd bol a ktor\u00fd pr\u00edde, V\u0161emoh\u00faci.",
    "9": "Ja, J\u00e1n, v\u00e1\u0161 brat a spolo\u010dn\u00edk v s\u00fa\u017een\u00ed, v kr\u00e1\u013eovstve i vo vytrvalosti v Je\u017ei\u0161ovi, bol som pre Bo\u017eie slovo a Je\u017ei\u0161ovo svedectvo na ostrove, ktor\u00fd sa vol\u00e1 Patmos.",
    "10": "V P\u00e1nov de\u0148 som bol vo vytr\u017een\u00ed a po\u010dul som za sebou hlas mohutn\u00fd ako zvuk po\u013enice hovori\u0165:",
    "11": "\"\u010co vid\u00ed\u0161, nap\u00ed\u0161 do knihy a po\u0161li siedmim cirkv\u00e1m: do Efezu, Smyrny, Pergama, Tyatiry, S\u00e1rd, Filadelfie a do Laodicey!\"",
    "12": "Obr\u00e1til som sa, aby som pozoroval hlas, \u010do so mnou hovoril. A ke\u010f som sa obr\u00e1til, videl som sedem zlat\u00fdch svietnikov",
    "13": "a uprostred svietnikov kohosi, ako Syna \u010dloveka, oble\u010den\u00e9ho do dlh\u00e9ho r\u00facha a cez prsia prep\u00e1san\u00e9ho zlat\u00fdm p\u00e1som.",
    "14": "Jeho hlava a vlasy boli biele ako biela vlna, ako sneh, a jeho o\u010di ako plame\u0148 oh\u0148a.",
    "15": "Jeho nohy boli podobn\u00e9 kovu roz\u017eeraven\u00e9mu v peci a jeho hlas bol ako hukot ve\u013ek\u00fdch v\u00f4d.",
    "16": "V pravej ruke mal sedem hviezd a z jeho \u00fast vych\u00e1dzal ostr\u00fd dvojse\u010dn\u00fd me\u010d a jeho tv\u00e1r bola s\u0165a slnko, ke\u010f svieti v plnej sile.",
    "17": "Ke\u010f som ho uvidel, padol som mu k noh\u00e1m ako m\u0155tvy. On polo\u017eil na m\u0148a svoju pravicu a povedal: \"Neboj sa! Ja som Prv\u00fd a Posledn\u00fd",
    "18": "a \u017div\u00fd. Bol som m\u0155tvy, a h\u013ea, \u017eijem na veky vekov a m\u00e1m k\u013e\u00fa\u010de od smrti a podsvetia.",
    "19": "Nap\u00ed\u0161 teda, \u010do si videl: \u010do je a \u010do sa m\u00e1 sta\u0165 potom.",
    "20": "Tajomstvo siedmich hviezd, ktor\u00e9 si videl v mojej pravici, a siedmich zlat\u00fdch svietnikov je toto: sedem hviezd s\u00fa anjeli siedmich cirkv\u00ed a sedem svietnikov je sedem cirkv\u00ed."
}