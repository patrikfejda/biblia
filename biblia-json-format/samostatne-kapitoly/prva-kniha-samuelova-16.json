{
    "1": "P\u00e1n povedal Samuelovi: \"Dokedy ty bude\u0161 \u017eiali\u0165 za \u0160aulom, hoci som ho ja zavrhol, aby nebol kr\u00e1\u013eom nad Izraelom? Napl\u0148 si roh olejom a cho\u010f! Posielam \u0165a k Betlehem\u010danovi Izaimu, lebo som si spomedzi jeho synov vyhliadol kr\u00e1\u013ea.\"",
    "2": "Samuel odpovedal: \"Ako\u017ee p\u00f4jdem? Ke\u010f to po\u010duje \u0160aul, zabije ma.\" P\u00e1n povedal: \"Vezmi si jalovicu zo st\u00e1da a povedz: \"Pri\u0161iel som obetova\u0165 P\u00e1novi.",
    "3": "Izaiho zavol\u00e1\u0161 na obetu a ja ti potom d\u00e1m vedie\u0165, \u010do m\u00e1\u0161 robi\u0165: poma\u017ee\u0161 mi toho, ktor\u00e9ho ti ozna\u010d\u00edm.\"",
    "4": "Samuel urobil, \u010do mu rozk\u00e1zal P\u00e1n, a i\u0161iel do Betlehema, kde mu star\u0161\u00ed mesta s obavami i\u0161li naproti a p\u00fdtali sa: \"Je tvoj pr\u00edchod pokojn\u00fd?\"",
    "5": "Odpovedal: \"Pokojn\u00fd! Pri\u0161iel som obetova\u0165 P\u00e1novi. Posv\u00e4\u0165te sa, p\u00f4jdete so mnou na obetu!\" Potom posv\u00e4til Izaiho a jeho synov a pozval ich na obetu.",
    "6": "Ke\u010f vkro\u010dil, videl Eli\u00e1ba a povedal si: \"Iste\u017ee stoj\u00ed pred P\u00e1nom jeho pomazan\u00fd.\"",
    "7": "Ale P\u00e1n povedal Samuelovi: \"Neh\u013ea\u010f na jeho v\u00fdzor a na v\u00fd\u0161ku jeho postavy, lebo ho nepoklad\u00e1m za s\u00faceho. Ve\u010f (P\u00e1n neh\u013ead\u00ed), ako h\u013ead\u00ed \u010dlovek. Lebo \u010dlovek h\u013ead\u00ed na v\u00fdzor, ale P\u00e1n h\u013ead\u00ed na srdce.",
    "8": "Nato Izai zavolal Abinadaba a priviedol ho pred Samuela. Ale povedal: \"Ani tohto si nevyvolil P\u00e1n.\"",
    "9": "Izai priviedol Sarnu, ale povedal: \"Ani toho si nevyvolil P\u00e1n.\"",
    "10": "Potom Izai priviedol pred Samuela svojich sedem synov, ale Samuel povedal: \"P\u00e1n si nevyvolil z t\u00fdchto.\"",
    "11": "Samuel sa sp\u00fdtal Izaiho: \"S\u00fa to v\u0161etci mlad\u00edci?\" Odpovedal: \"E\u0161te ch\u00fdba najmen\u0161\u00ed, ten pasie ovce.\" Samuel povedal Izaimu: \"Po\u0161li po\u0148 a daj ho dovies\u0165 sem, lebo si nezasadneme, k\u00fdm nepr\u00edde sem.\"",
    "12": "Poslal po\u0148 a dal ho privies\u0165. Bol ry\u0161av\u00fd, mal kr\u00e1sne o\u010di a pekn\u00fa postavu. A P\u00e1n povedal: \"Vsta\u0148, poma\u017e ho, lebo to je on!\"",
    "13": "Nato Samuel vzal roh s olejom a pomazal ho uprostred jeho bratov. A od toho d\u0148a p\u00f4sobil na D\u00e1vida P\u00e1nov duch. Samuel potom vstal a odi\u0161iel do R\u00e1my. -",
    "14": "Od \u0160aula v\u0161ak P\u00e1nov duch odst\u00fapil a tr\u00e1pil ho zl\u00fd duch od P\u00e1na.",
    "15": "Vtedy vraveli \u0160aulovi jeho sluhovia: \"H\u013ea, tr\u00e1pi \u0165a zl\u00fd duch od P\u00e1na.",
    "16": "Nech rozk\u00e1\u017ee n\u00e1\u0161 p\u00e1n a sluhovia, ktor\u00ed s\u00fa pred tebou, vyh\u013eadaj\u00fa ti mu\u017ea, ktor\u00fd vie hra\u0165 na citare. Ke\u010f bude na tebe zl\u00fd duch od P\u00e1na, bude jeho ruka vyhr\u00e1va\u0165 a u\u013eav\u00ed sa ti.\"",
    "17": "\u0160aul povedal svojim sluhom: \"Vyhliadnite mi mu\u017ea, ktor\u00fd vie dobre hra\u0165 a prive\u010fte ho ku mne!\"",
    "18": "Ktor\u00fdsi zo sluhov povedal: \"Pozn\u00e1m jedn\u00e9ho zo synov Betlehem\u010dana Izaiho, ktor\u00fd vie hra\u0165. Je to mocn\u00fd hrdina, bojovn\u00edk, vyzn\u00e1 sa v re\u010di, m\u00e1 postavu a P\u00e1n je s n\u00edm.\"",
    "19": "I poslal \u0160aul k Izaimu poslov s odkazom: \"Po\u0161li ku mne svojho syna D\u00e1vida, ktor\u00fd je pri ovciach!\"",
    "20": "On nalo\u017eil na osla chlieb, mech v\u00edna, jedno kozliatko a po svojom synovi D\u00e1vidovi to poslal \u0160aulovi.",
    "21": "Tak pri\u0161iel D\u00e1vid k \u0160aulovi a stal sa jeho sluhom. On si ho ve\u013emi ob\u013e\u00fabil a stal sa mu zbrojno\u0161om.",
    "22": "A \u0160aul poslal Izaimu odkaz: \"Nech ostane D\u00e1vid v mojej slu\u017ebe, lebo na\u0161iel milos\u0165 v mojich o\u010diach!\"",
    "23": "A ke\u010f pri\u0161iel na \u0160aula duch od P\u00e1na, vzal D\u00e1vid do ruky citaru a hral. \u0160aulovi sa u\u013eavilo a bolo mu lep\u0161ie, zl\u00fd duch od neho odst\u00fapil."
}