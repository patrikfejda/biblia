{
    "1": "A P\u00e1n hovoril Moj\u017ei\u0161ovi:",
    "2": "\"Toto je z\u00e1kon o malomocn\u00fdch: V de\u0148 jeho o\u010dis\u0165ovania prived\u00fa ho ku k\u0148azovi,",
    "3": "ale k\u0148az vyjde (mu v \u00fastrety) von z t\u00e1bora. Ke\u010f k\u0148az pri prehliadke zist\u00ed, \u017ee sa malomocenstvo na malomocnom vylie\u010dilo,",
    "4": "k\u0148az nariadi prinies\u0165 pre o\u010dis\u0165ovan\u00e9ho dva \u017eiv\u00e9 \u010dist\u00e9 vt\u00e1ky, c\u00e9drov\u00e9 drevo, karmaz\u00ednov\u00e9 nitky a yzop.",
    "5": "K\u0148az rozk\u00e1\u017ee jedn\u00e9ho z vt\u00e1kov zabi\u0165 nad hlinenou n\u00e1dobou s pramenitou vodou.",
    "6": "Potom v\u0161ak vezme \u017eiv\u00e9ho vt\u00e1ka, c\u00e9drov\u00e9 drevo, karmaz\u00ednov\u00e9 nitky a yzop a namo\u010d\u00ed to, aj \u017eiv\u00e9ho vt\u00e1ka, do krvi vt\u00e1ka, ktor\u00fd bol zabit\u00fd nad (n\u00e1dobou s) pramenitou vodou.",
    "7": "Nato sedem r\u00e1z pokrop\u00ed (\u010dloveka), \u010do sa m\u00e1 o\u010disti\u0165 od malomocenstva, a tak ho o\u010dist\u00ed. \u017div\u00e9ho vt\u00e1ka v\u0161ak nech\u00e1 vo\u013ene uletie\u0165 do po\u013ea.",
    "8": "Potom si ten, \u010do sa m\u00e1 o\u010disti\u0165, vyperie odev, ostrih\u00e1 si v\u0161etky vlasy, umyje sa vodou a bude \u010dist\u00fd. Po tomto m\u00f4\u017ee \u00eds\u0165 do t\u00e1bora, mus\u00ed v\u0161ak osta\u0165 sedem dn\u00ed vonku mimo svojho stanu.",
    "9": "Na siedmy de\u0148 si zasa ostrih\u00e1 v\u0161etky vlasy, hlavu, bradu, obrvy; ostrih\u00e1 si v\u00f4bec v\u0161etky vlasy, vyperie si \u0161aty, umyje si telo vodou a bude \u010dist\u00fd.",
    "10": "Na \u00f4smy de\u0148 vezme dva bezchybn\u00e9 bar\u00e1nky a jednu bezchybn\u00fa jalovi\u010dku, tri desatiny (efy) jemnej, s olejom pomie\u0161anej m\u00faky a log oleja na potravinov\u00fa obetu.",
    "11": "K\u0148az, ktor\u00fd vykon\u00e1va o\u010dis\u0165ovanie tohoto \u010dloveka, postav\u00ed jeho, \u010do sa o\u010dis\u0165uje, a v\u0161etky veci pred P\u00e1na pri vchode do st\u00e1nku zjavenia.",
    "12": "Potom k\u0148az vezme jedn\u00e9ho bar\u00e1nka a prinesie ho na obetu podl\u017enosti; takisto i log oleja a oboje bude pod\u00e1va\u0165 ako pod\u00e1vaciu obetu P\u00e1novi.",
    "13": "Potom zabije bar\u00e1nka na sv\u00e4tom mieste na mieste kde sa zab\u00edja \u017eertva za hriech a celostn\u00e1 \u017eertva; lebo ako obeta za hriech, tak aj obeta podl\u017enosti patr\u00ed k\u0148azovi; je sv\u00e4tosv\u00e4t\u00e1.",
    "14": "Nato k\u0148az zoberie nie\u010do z krvi obety podl\u017enosti a poma\u017ee \u0148ou doln\u00fd koniec prav\u00e9ho ucha, palec na pravej ruke a ve\u013ek\u00fd prst na pravej nohe o\u010dis\u0165ovan\u00e9ho.",
    "15": "K\u0148az potom vezme nie\u010do z loga oleja a naleje si to na \u013eav\u00fa k\u0148azsk\u00fa ruku.",
    "16": "K\u0148az namo\u010d\u00ed prst svojej pravej ruky do oleja, \u010do je na jeho \u013eavej dlani, a prstom pokrop\u00ed sedem r\u00e1z olejom pred P\u00e1nom.",
    "17": "Ostatn\u00fdm olejom, ktor\u00fd mu zostal na ruke, k\u0148az poma\u017ee prav\u00e9 ucho, palec na pravej ruke a palec na pravej nohe o\u010dis\u0165ovan\u00e9ho, na krv z obety podl\u017enosti.",
    "18": "A olej, \u010do e\u0161te ostane k\u0148azovi na ruke, pootiera o hlavu o\u010dis\u0165ovan\u00e9ho. Takto ho k\u0148az zbav\u00ed viny pred P\u00e1nom.",
    "19": "Potom k\u0148az prinesie obetu za hriech a o\u010dis\u0165ovan\u00e9ho zbav\u00ed viny, tak\u017ee bude osloboden\u00fd od svojej ne\u010distoty.",
    "20": "Nato k\u0148az prinesie na olt\u00e1ri celostn\u00fa \u017eertvu a potravinov\u00fa obetu. Takto ho k\u0148az zbav\u00ed hriechu a je \u010dist\u00fd.",
    "21": "Ak je v\u0161ak (malomocn\u00fd \u010dlovek) chudobn\u00fd a nem\u00f4\u017ee uhradi\u0165 v\u00fdlohy, vezme jedn\u00e9ho bar\u00e1nka na obetu podl\u017enosti, aby ho pod\u00e1val a aby sa zbavil hriechu, desatinu efy jemnej m\u00faky zmie\u0161anej s olejom na potravinov\u00fa obetu a log oleja,",
    "22": "potom dve hrdli\u010dky alebo dva hol\u00fabky; to dosta\u010d\u00ed, aby sa jedno obetovalo ako obeta za hriech, druh\u00e9 ako celostn\u00e1 \u017eertva.",
    "23": "Na \u00f4smy de\u0148 ich prinesie na svoje o\u010dis\u0165ovanie k\u0148azovi ku vchodu do st\u00e1nku zjavenia pred P\u00e1na.",
    "24": "K\u0148az vezme bar\u00e1nka za podl\u017enos\u0165 a log oleja a k\u0148az to bude pod\u00e1va\u0165 ako pod\u00e1vaciu obetu pred P\u00e1nom.",
    "25": "Potom zabije bar\u00e1nka za podl\u017enos\u0165, vezme nie\u010do krvi z obety podl\u017enosti, potrie koniec prav\u00e9ho ucha o\u010dis\u0165ovan\u00e9ho a palec na jeho pravici a palec na jeho pravej nohe.",
    "26": "Z oleja si k\u0148az naleje nie\u010do na \u013eav\u00fa k\u0148azsk\u00fa ruku",
    "27": "a k\u0148az pokrop\u00ed prav\u00fdm prstom olejom zo svojej \u013eavej ruky sedem r\u00e1z pred P\u00e1nom.",
    "28": "Nato k\u0148az olejom, ktor\u00fd m\u00e1 na ruke, poma\u017ee o\u010dis\u0165ovan\u00e9ho na konci prav\u00e9ho ucha, na palci pravej ruky a na palci pravej nohy, na mieste, kde je krv z obety podl\u017enosti.",
    "29": "A olej, \u010do ostane k\u0148azovi na ruke, pootiera o hlavu o\u010dis\u0165ovan\u00e9ho, aby ho tak pred P\u00e1nom zbavil hriechu.",
    "30": "Potom pod\u00e1 (na obetu) jednu hrdli\u010dku alebo hol\u00fabka z toho, \u010do on m\u00f4\u017ee da\u0165,",
    "31": "jedno na obetu za hriech, druh\u00e9 na celostn\u00fa \u017eertvu s potravinovou obetou. Takto k\u0148az zbav\u00ed o\u010dis\u0165ovan\u00e9ho hriechu pred P\u00e1nom.",
    "32": "Toto je z\u00e1kon o (\u010dloveku) postihnutom malomocenstvom, ktor\u00e9mu nesta\u010d\u00ed na v\u00fdlohy pri jeho o\u010dis\u0165ovan\u00ed.\"",
    "33": "P\u00e1n hovoril Moj\u017ei\u0161ovi a \u00c1ronovi:",
    "34": "Ke\u010f pr\u00eddete do kana\u00e1nskej krajiny, ktor\u00fa v\u00e1m d\u00e1m do vlastn\u00edctva, a ak v krajine, ktor\u00e1 v\u00e1m bude patri\u0165, nav\u0161t\u00edvim niektor\u00fd dom malomocenstvom,",
    "35": "nech sa majite\u013e domu zoberie a nech to ozn\u00e1mi k\u0148azovi takto: \"Na mojom dome sa ukazuje \u010dosi ako malomocenstvo.\"",
    "36": "Tu k\u0148az rozk\u00e1\u017ee, aby dom vypr\u00e1zdnili, k\u00fdm ta pr\u00edde k\u0148az, aby videl \u0161kvrny, aby nemusel v\u0161etko \u010do je v dome, ozna\u010di\u0165 za ne\u010dist\u00e9. Potom pr\u00edde k\u0148az prezrie\u0165 dom.",
    "37": "A ke\u010f pri prezeran\u00ed \u0161kv\u0155n zbad\u00e1, \u017ee vyrazeniny na domov\u00fdch sten\u00e1ch s\u00fa ako zelenav\u00e9, \u010dervenkast\u00e9 jamky, ktor\u00e9 s\u00fa hlb\u0161ie ako stena,",
    "38": "vyjde z domu pred dvere a dom zavrie na sedem dn\u00ed.",
    "39": "Ke\u010f k\u0148az na siedmy de\u0148 znova pr\u00edde a pri prezeran\u00ed zist\u00ed, \u017ee vyrazenina sa na domov\u00fdch sten\u00e1ch roz\u0161\u00edrila,",
    "40": "k\u0148az nariadi kamene, na ktor\u00fdch sa ukazuje vyrazenina, vytrhn\u00fa\u0165 a vyhodi\u0165 na ne\u010dist\u00e9 miesto von z mesta.",
    "41": "Dom sa zvn\u00fatra z\u00f4kol-v\u00f4kol o\u0161krabe a o\u0161kraban\u00fd prach vysype von na ne\u010dist\u00e9 miesto za mestom.",
    "42": "Potom sa zober\u00fa in\u00e9 kamene a polo\u017eia na miesto (vybrat\u00fdch) kame\u0148ov a vezme sa in\u00e1 omietka a dom sa obhod\u00ed.",
    "43": "Ak sa vyrazenina uk\u00e1\u017ee v dome op\u00e4\u0165 - po tom, \u010do vyhodili kamene a dom o\u0161krabali a nanovo omietli -",
    "44": "tak zasa pr\u00edde k\u0148az a obzrie to. A ke\u010f sa uk\u00e1\u017ee, \u017ee vyrazenina sa v dome roz\u0161\u00edrila, ide v dome o za\u017erat\u00e9 malomocenstvo; je ne\u010dist\u00fd.",
    "45": "Dom sa zbor\u00ed a jeho kamene, brvn\u00e1 a v\u0161etko murivo domu sa odprace von z mesta na ne\u010dist\u00e9 miesto.",
    "46": "Kto v\u0161ak vst\u00fapi d domu v \u010dase, ke\u010f bol zatvoren\u00fd, je a\u017e do ve\u010dera ne\u010dist\u00fd.",
    "47": "A kto by spal v dome, mus\u00ed si vypra\u0165 odev, aj kto by jedol v dome, mus\u00ed si vypra\u0165 odev.",
    "48": "Ale ke\u010f k\u0148az vojde do domu a pri prezeran\u00ed zist\u00ed, \u017ee sa vyrazenina v dome neroz\u0161\u00edrila - po tom, \u010do bol nanovo omietnut\u00fd -, k\u0148az vyhl\u00e1si dom za \u010dist\u00fd; jeho malomocenstvo prestalo.",
    "49": "Na o\u010dis\u0165ovanie domu vezme dva vt\u00e1ky, c\u00e9drov\u00e9 drevo, karmaz\u00ednov\u00e9 nitky a yzop.",
    "50": "Jeden vt\u00e1k sa zabije nad hlinenou n\u00e1dobou s pramenitou vodou,",
    "51": "potom sa vezme c\u00e9drov\u00e9 drevo, yzop, karmaz\u00ednov\u00e9 nitky a \u017eiv\u00fd vt\u00e1k, namo\u010d\u00ed sa to do krvi zabit\u00e9ho vt\u00e1ka a do pramenitej vody a dom sa sedem r\u00e1z pokrop\u00ed.",
    "52": "Takto bude dom krvou, c\u00e9drov\u00fdm drevom, yzopom a karmaz\u00ednov\u00fdmi nitkami o\u010disten\u00fd.",
    "53": "\u017div\u00e9ho vt\u00e1ka nech\u00e1 vo\u013ene uletie\u0165 z mesta do po\u013ea. Tak zbav\u00ed dom ne\u010distoty a bude \u010dist\u00fd.",
    "54": "Toto je z\u00e1kon o v\u0161etk\u00fdch druhoch malomocenstva a o zhubn\u00fdch (vyr\u00e1\u017ekach)",
    "55": "ako aj o malomocenstve na odeve a domoch,",
    "56": "o nabehline, pra\u0161ine a v\u0161etk\u00fdch \u0161kvrn\u00e1ch a o rozli\u010dn\u00fdch farebn\u00fdch premen\u00e1ch,",
    "57": "aby sa videlo, kedy je nie\u010do ne\u010dist\u00e9 a kedy \u010dist\u00e9. Toto je z\u00e1kon o malomocenstve.\""
}