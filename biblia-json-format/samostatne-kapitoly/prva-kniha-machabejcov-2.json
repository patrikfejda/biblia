{
    "1": "V t\u00fdch d\u0148och vyst\u00fapil Matati\u00e1\u0161, syn J\u00e1na, vnuk Simeona, k\u0148az z rodu jeruzalemsk\u00fdch Joaribovcov, b\u00fdval v\u0161ak v Modeine.",
    "2": "Mal p\u00e4\u0165 synov: J\u00e1na, zvan\u00e9ho Gadis,",
    "3": "\u0160imona, zvan\u00e9ho Tasi,",
    "4": "J\u00fadu, ktor\u00fd sa naz\u00fdval Machabejec,",
    "5": "Eleazara, zvan\u00e9ho Hauran, a Jonat\u00e1na, zvan\u00e9ho Apfus.",
    "6": "Ke\u010f videl hanebnosti, ktor\u00e9 sa diali v Judei a v Jeruzaleme,",
    "7": "prehovoril: \"Beda mi! Pre\u010do som sa narodil, aby som videl rozdrvenie svojho \u013eudu, skazu mesta sv\u00e4t\u00e9ho a tu sedel, ke\u010f sa dost\u00e1va do r\u00fak nepriate\u013eov, sv\u00e4ty\u0148a do r\u00fak cudzozemcov?",
    "8": "Jeho chr\u00e1m je ako zhanoben\u00fd \u010dlovek,",
    "9": "jeho ve\u013ekolep\u00fd riad bol odnesen\u00fd ako koris\u0165, po uliciach boli zab\u00edjan\u00e9 jeho deti, jeho ml\u00e1denci (zas padli) nepriate\u013esk\u00fdm me\u010dom...",
    "10": "Ktor\u00fd n\u00e1rod nepanuje nad n\u00edm, neberie si z neho koris\u0165?",
    "11": "Od\u0148ali mu v\u0161etku jeho kr\u00e1su, vo\u013eakedy slobodn\u00e9 sa stalo rabom.",
    "12": "Na\u0161a sv\u00e4ty\u0148a, ty na\u0161a n\u00e1dhera, ty na\u0161a sl\u00e1va, ak\u00e1 si len spusto\u0161en\u00e1! Znesv\u00e4tili \u0165a pohania.",
    "13": "Na\u010do m\u00e1m e\u0161te \u017ei\u0165?\"",
    "14": "Matati\u00e1\u0161 a jeho synovia si roztrhli odev, obliekli sa do vrecoviny a ve\u013emi \u017eialili.",
    "15": "Tu pri\u0161li do mesta. Modein kr\u00e1\u013eovsk\u00ed poslovia, ktor\u00ed mali n\u00fati\u0165 k odpadu s t\u00fdm, aby (jeho obyvatelia) obetovali.",
    "16": "A mnoh\u00ed z Izraela k nim prist\u00fapili. Ke\u010f sa zhroma\u017edili Matati\u00e1\u0161 a jeho synovia,",
    "17": "kr\u00e1\u013eovsk\u00ed poslovia sa ujali slova a vraveli Matati\u00e1\u0161ovi: \"Si v\u00e1\u017een\u00fd a v\u00fdznamn\u00fd hodnost\u00e1r tohto mesta a podporuj\u00fa \u0165a synovia i bratia.",
    "18": "Preto prist\u00fap najprv ty a\u00a0spl\u0148 kr\u00e1\u013eovsk\u00fd rozkaz, ako ho splnili v\u0161etky n\u00e1rody aj J\u00fadovci a\u00a0t\u00ed, \u010do zostali v\u00a0Jeruzaleme! Potom bude\u0161 patri\u0165 aj so svojimi synmi medzi kr\u00e1\u013eov\u00fdch priate\u013eov a\u00a0budete pocten\u00ed, ty i\u00a0tvoji synovia, zlatom, striebrom a\u00a0mnoh\u00fdmi darmi.\"",
    "19": "Matati\u00e1\u0161 odpovedal a zv\u00fd\u0161en\u00fdm hlasom zvolal: \"Hoc aj v\u0161etky n\u00e1rody kr\u00e1\u013eovej r\u00ed\u0161e posl\u00fachaj\u00fa kr\u00e1\u013ea, odpad\u00e1vaj\u00fa od n\u00e1bo\u017eenstva svojich otcov a podrobuj\u00fa sa jeho nariadeniam,",
    "20": "ja, moji synovia a moji bratia budeme kr\u00e1\u010da\u0165 pod\u013ea zmluvy na\u0161ich otcov.",
    "21": "Nech je od n\u00e1s \u010faleko, aby sme opustili z\u00e1kon a nariadenia!",
    "22": "Kr\u00e1\u013eove rozkazy posl\u00facha\u0165 nebudeme a od n\u00e1\u0161ho n\u00e1bo\u017eenstva sa neodch\u00fdlime ani napravo, ani na\u013eavo.\"",
    "23": "Len \u010do dohovoril tieto slov\u00e1, prist\u00fapil pred o\u010dami v\u0161etk\u00fdch ak\u00fdsi \u017did, aby obetoval na olt\u00e1ri v Modeine pod\u013ea kr\u00e1\u013eovho rozkazu.",
    "24": "Ke\u010f to Matati\u00e1\u0161 videl, v rozhor\u010den\u00ed sa mu zachvelo vn\u00fatro. Vzplanul hnevom, ako k\u00e1zal z\u00e1kon, prisko\u010dil k nemu a zabil ho pri olt\u00e1ri.",
    "25": "Z\u00e1rove\u0148 zabil aj kr\u00e1\u013eovho posla, ktor\u00fd n\u00fatil obetova\u0165, a olt\u00e1r rozv\u00e1\u013eal.",
    "26": "Horlil za z\u00e1kon ako kedysi Fin\u00e9s proti Zambrimu, Salomovmu synovi.",
    "27": "Potom Matati\u00e1\u0161 zvolal siln\u00fdm hlasom v meste: \"Nech ide za mnou ka\u017ed\u00fd, kto horl\u00ed za z\u00e1kon a chce zosta\u0165 vern\u00fd zmluve!\"",
    "28": "A utiekol so svojimi synmi do h\u00f4r. V\u0161etko, \u010do mali, zanechali v meste.",
    "29": "Vtedy mnoh\u00ed, ktor\u00ed t\u00fa\u017eili po spravodlivosti a pr\u00e1ve, odi\u0161li na p\u00fa\u0161\u0165",
    "30": "a usadili sa tam so svojimi de\u0165mi, \u017eenami a s dobytkom, lebo na nich doliehalo \u010doraz v\u00e4\u010d\u0161ie zlo.",
    "31": "Ke\u010f ozn\u00e1mili kr\u00e1\u013eovsk\u00fdm \u00faradn\u00edkom a vojensk\u00fdm oddielom, ktor\u00e9 boli v Jeruzaleme, v D\u00e1vidovom meste, \u017ee niektor\u00ed z opovrhovate\u013eov kr\u00e1\u013eovho rozkazu sa utiahli do skr\u00fd\u0161 na p\u00fa\u0161ti a \u017ee mnoh\u00ed odi\u0161li za nimi,",
    "32": "vytiahli proti nim. Ke\u010f ich dostihli, rozostavili sa proti nim a chystali sa bojova\u0165 s nimi v sobotn\u00fd de\u0148.",
    "33": "Volali na nich: \"U\u017e toho bolo dos\u0165! Vyjdite! Podrobte sa kr\u00e1\u013eovmu rozkazu a zostanete na\u017eive!\"",
    "34": "Ale oni odpovedali: \"Nevyjdeme a neurob\u00edme pod\u013ea kr\u00e1\u013eovho rozkazu, aby sme znesv\u00e4tili sobotn\u00fd de\u0148!\"",
    "35": "Nato hne\u010f aj za\u010dali proti nim bojova\u0165.",
    "36": "Ale oni im ni\u010d\u00edm neodvetili. Ani len kame\u0148om nehodili po nich, ani skr\u00fd\u0161e si nezatarasili.",
    "37": "Povedali: \"Zomrieme v\u0161etci s \u010dist\u00fdm svedom\u00edm. Nebo a zem s\u00fa n\u00e1m svedkami, \u017ee n\u00e1s nespravodlivo zab\u00edjate!\"",
    "38": "Tak teda za\u010dali proti nim boj v sobotu; i zomreli spolu so svojimi \u017eenami, de\u0165mi a st\u00e1dami, na tis\u00edc \u013eudsk\u00fdch \u017eivotov.",
    "39": "Ke\u010f sa to dozvedeli Matati\u00e1\u0161 a jeho priatelia, ve\u013emi za nimi \u017eialili.",
    "40": "Povedali si: \"Ak urob\u00edme v\u0161etci tak, ako urobili na\u0161i bratia, ak nebudeme bojova\u0165 proti pohanom za svoje \u017eivoty a za svoje z\u00e1kony, ve\u013emi r\u00fdchlo n\u00e1s vykyno\u017eia zo zeme.",
    "41": "A toho d\u0148a sa uzniesli: \"Nech na n\u00e1s ktoko\u013evek za\u00fato\u010d\u00ed v sobotn\u00fd de\u0148, budeme proti nemu bojova\u0165, aby sme nepomreli v\u0161etci, ako zomreli na\u0161i bratia v skr\u00fd\u0161ach!\"",
    "42": "Vtedy sa k nim pridala skupina Asidejcov; boli to udatn\u00ed izraelsk\u00ed mu\u017eovia a v\u0161etci zo srdca oddan\u00ed z\u00e1konu.",
    "43": "\u010ealej sa k nim pripojili v\u0161etci, ktor\u00ed chceli utiec\u0165 pred \u00fatrapami. Bola to pre nich dobr\u00e1 posila.",
    "44": "Zostavili teda vojsko a porazili hrie\u0161nych v svojom hneve, vierolomn\u00edkov vo svojom rozhor\u010den\u00ed. Ostatn\u00ed utiekli k pohanom, aby sa zachr\u00e1nili.",
    "45": "Matati\u00e1\u0161 a jeho pr\u00edvr\u017eenci robili obch\u00f4dzky a r\u00facali olt\u00e1re;",
    "46": "a obrez\u00e1vali, hoc aj n\u00e1silne, neobrezan\u00e9 deti, ak tak\u00e9 na\u0161li na izraelskom \u00fazem\u00ed.",
    "47": "Vyh\u00e1\u0148ali namyslencov a darilo sa dielu ich r\u00fak.",
    "48": "Ujali sa z\u00e1kona proti prechmatom pohanov a kr\u00e1\u013eov a nedopustili, aby sa hrie\u0161nici dostali do prevahy.",
    "49": "Ke\u010f sa Matati\u00e1\u0161ove dni ch\u00fdlili ku koncu, riekol svojim synom: \"Dnes je pri moci p\u00fdcha a tyranstvo, \u010das rozvratu a rozhor\u010den\u00e9ho hnevu.",
    "50": "Teraz sa teda, synovia, borte za z\u00e1kon, dajte svoje \u017eivoty za zmluvu svojich otcov!",
    "51": "Bu\u010fte pam\u00e4tliv\u00ed skutkov svojich otcov, ktor\u00e9 vykonali za svojich \u010dias! Potom bude ve\u013ek\u00e1 sl\u00e1va a ve\u010dn\u00e9 meno va\u0161\u00edm \u00fadelom.",
    "52": "\u010ci sa neuk\u00e1zalo, \u017ee Abrah\u00e1m bol v poku\u0161en\u00ed vern\u00fd, a nepripo\u010d\u00edtalo sa mu to za z\u00e1slu\u017en\u00fd \u010din?",
    "53": "Jozef zachov\u00e1val z\u00e1kon, ke\u010f bol v s\u00fa\u017een\u00ed, a tak sa stal p\u00e1nom Egypta.",
    "54": "Fin\u00e9s, n\u00e1\u0161 otec, za prejavenie vz\u00e1cnej horlivosti dostal pris\u013e\u00fabenie ve\u010dn\u00e9ho k\u0148azstva.",
    "55": "Jezus splnil pr\u00edkaz a stal sa sudcom v Izraeli.",
    "56": "Kaleb sa osved\u010dil pred v\u0161etk\u00fdmi \u013eu\u010fmi, preto dostal dedi\u010dn\u00fd \u00fadel v (na\u0161ej) krajine.",
    "57": "D\u00e1vid, preto\u017ee bol n\u00e1bo\u017en\u00fd, dostal kr\u00e1\u013eovsk\u00fd tr\u00f3n na ve\u010dit\u00e9 veky.",
    "58": "Eli\u00e1\u0161, \u010do ve\u013emi horlil za z\u00e1kon, bol vzat\u00fd do neba.",
    "59": "Anani\u00e1\u0161, Azari\u00e1\u0161, M\u00edzael verili, a preto boli zachr\u00e1nen\u00ed z bl\u010diaceho oh\u0148a.",
    "60": "Daniel bol pre svoju nevinnos\u0165 vysloboden\u00fd z pa\u017eer\u00e1ka levov.",
    "61": "Tak v\u00e1s pokolenie za pokolen\u00edm pou\u010duje, \u017ee nezhynul nik, kto d\u00fafal v neho.",
    "62": "Hrozieb zlo\u010dinca sa nestrachujte, lebo jeho sl\u00e1va bude kalom pre \u010drviaky.",
    "63": "Dnes sa povy\u0161uje, a zajtra ho u\u017e nebude; obr\u00e1ti sa zasa na svoj prach, nebude z jeho pl\u00e1nov ni\u010d.",
    "64": "Nu\u017e vy, synovia, vzmu\u017ete sa a bu\u010fte siln\u00ed v Z\u00e1kone, lebo len n\u00edm dosiahnete sl\u00e1vu!",
    "65": "Viem, \u017ee v\u00e1\u0161 brat \u0160imon je mu\u017e rozv\u00e1\u017eny. Posl\u00fachajte ho v\u017edy; on v\u00e1m bude otcom.",
    "66": "J\u00fada Machabejec, ktor\u00fd bol udatn\u00fdm hrdinom od svojej mladosti, nech je va\u0161\u00edm vojvodcom a nech vedie boj proti pohanom!",
    "67": "Zhroma\u017edite okolo seba v\u0161etk\u00fdch, \u010do plnia z\u00e1kon, a vykonajte pomstu za svoj n\u00e1rod!",
    "68": "Pr\u00edsne odpla\u0165te pohanom a pridr\u017eiavajte sa v\u0161etk\u00e9ho, \u010do predpisuje z\u00e1kon.\"",
    "69": "Potom im dal po\u017eehnanie a bol priraden\u00fd k svojim otcom.",
    "70": "Zomrel roku sto\u0161tyridsiateho \u0161iesteho a jeho synovia ho pochovali v otcovskej hrobke v Modeine. A cel\u00fd Izrael ho oplak\u00e1val ve\u013ek\u00fdm pla\u010dom."
}