{
    "1": "Gala\u00e1d\u010dan Jefte bol udatn\u00fd hrdina. Bol synom neviestky. Jefteho otcom bol Gala\u00e1d.",
    "2": "Gala\u00e1d mal man\u017eelku, ktor\u00e1 mu porodila synov. Ke\u010f synovia tejto man\u017eelky dor\u00e1stli, vyhnali Jefteho a vraveli mu: \"Ty nem\u00f4\u017ee\u0161 by\u0165 dedi\u010dom v dome n\u00e1\u0161ho otca, lebo si synom cudzej \u017eeny.\"",
    "3": "Jefte u\u0161iel pred svojimi bratmi a zdr\u017eoval sa v krajine Tob. Tu sa pridru\u017eili k Jeftemu nemajetn\u00ed mu\u017eovia a vych\u00e1dzali s n\u00edm na zboj.",
    "4": "Po nejakom \u010dase sa dostali Amon\u010dania do boja s Izraelitmi.",
    "5": "Ke\u010f teda Amon\u010dania viedli vojnu s Izraelitmi, vybrali sa star\u0161\u00ed z Gala\u00e1du, aby priviedli Jefteho z krajiny Tob.",
    "6": "Vraveli Jeftemu: \"Po\u010f a bu\u010f na\u0161\u00edm vodcom! Bojujeme toti\u017e proti Amon\u010danom.\"",
    "7": "Jefte v\u0161ak odpovedal gala\u00e1dskym star\u0161\u00edm: \"Nie ste to pr\u00e1ve vy, ktor\u00ed ste ma nen\u00e1videli a vyhnali z domu m\u00f4jho otca? Pre\u010do ste do\u0161li ku mne teraz, ke\u010f ste v \u00fazkych?!\"",
    "8": "Gala\u00e1dski star\u0161\u00ed odpovedali Jeftemu: \"Teraz sme sa obr\u00e1tili na teba preto, aby si \u0161iel s nami a bojoval proti Amon\u010danom a bol hlavou v\u0161etk\u00fdch, \u010do b\u00fdvaj\u00fa v Gala\u00e1de.\"",
    "9": "Nato sa op\u00fdtal Jefte gala\u00e1dskych star\u0161\u00edch: \"Ke\u010f ma teda privediete nasp\u00e4\u0165, aby som bojoval proti Amon\u010danom, ak ich P\u00e1n d\u00e1 do mojej ruky, budem aj potom va\u0161ou hlavou?\"",
    "10": "A gala\u00e1dski star\u0161\u00ed odvetili Jeftemu: \"P\u00e1n, ktor\u00fd po\u010d\u00fava, je svedkom medzi nami, \u017ee spln\u00edme tvoje \u017eelanie.\"",
    "11": "Potom Jefte \u0161iel s gala\u00e1dskymi star\u0161\u00edmi a \u013eud si ho ustanovil za hlavu a vodcu. Jefte predn\u00e1\u0161al v\u0161etky svoje re\u010di pred P\u00e1nom v Masfe. -",
    "12": "Potom Jefte vyslal poslov s odkazom: \"\u010co chce\u0161 odo m\u0148a, \u017ee si vytiahol proti mne, aby si bojoval v mojej krajine?!\"",
    "13": "Amonsk\u00fd kr\u00e1\u013e odpovedal Jefteho poslom: \"Ke\u010f Izrael vystupoval z Egypta, zabral moje \u00fazemie od Arnona a\u017e po Jabok a a\u017e k Jord\u00e1nu. Preto mi ho teraz dobrovo\u013ene vr\u00e1\u0165!\"",
    "14": "Jefte v\u0161ak vyslal znova poslov k amonsk\u00e9mu kr\u00e1\u013eovi",
    "15": "a odk\u00e1zal mu: \"Toto vrav\u00ed Jefte: Izrael nevzal moabsk\u00fa ani amonsk\u00fa krajinu.",
    "16": "Ale ke\u010f vy\u0161iel Izrael z Egypta, tiahol cez p\u00fa\u0161\u0165 a\u017e k \u010cerven\u00e9mu moru a dostal sa a\u017e do K\u00e1de\u0161a.",
    "17": "Izrael vyslal poslov k edomsk\u00e9mu kr\u00e1\u013eovi s odkazom: \"Chcel by som prejs\u0165 cez tvoju krajinu.\" Ale edomsk\u00fd kr\u00e1\u013e nechcel o tom ani po\u010du\u0165. Takisto poslal poslov aj k moabsk\u00e9mu kr\u00e1\u013eovi. Ale ani on nechcel. Tak zostali Izraeliti v K\u00e1de\u0161i.",
    "18": "Potom putovali po p\u00fa\u0161ti, obi\u0161li Edomsko a Moabsko a tiahli do krajiny v\u00fdchodne od Moabska. Ut\u00e1borili sa na druhej strane Arnona, ale na moabsk\u00e9 \u00fazemie nevo\u0161li, lebo Arnon je moabskou hranicou.",
    "19": "Potom vyslali Izraeliti poslov k amorejsk\u00e9mu kr\u00e1\u013eovi Sehonovi, kr\u00e1\u013eovi v Hesebone, a Izraeliti mu odk\u00e1zali: \"Chceli by sme prejs\u0165 cez tvoju krajinu a\u017e na svoje stanovi\u0161te.\"",
    "20": "Sehon v\u0161ak neveril Izraelitom, \u017ee chc\u00fa iba prejs\u0165 cez jeho \u00fazemie. Ale Sehon zvolal v\u0161etok svoj \u013eud, zriadili t\u00e1bor v Jase a bojoval proti Izraelitom.",
    "21": "Len\u017ee P\u00e1n, Izraelov Boh, dal Sehona a v\u0161etok jeho \u013eud do ruky Izraelitov. Porazili ich a Izrael zaujal cel\u00fa krajinu Amorej\u010danov, ktor\u00ed v tej krajine b\u00fdvali.",
    "22": "Opanovali teda cel\u00e9 \u00fazemie Amorej\u010danov od Arnona a\u017e po Jabok a od p\u00fa\u0161te a\u017e po Jord\u00e1n.",
    "23": "P\u00e1n, Izraelov Boh, vyhnal predsa Amorej\u010danov kv\u00f4li svojmu izraelsk\u00e9mu \u013eudu; a ty sa teraz chce\u0161 zmocni\u0165 jeho krajiny?!",
    "24": "Ke\u010f vy\u017eenie niekoho kv\u00f4li tebe tvoj boh Kamo\u0161, neprivlastn\u00ed\u0161 si jeho majetok? Tak m\u00e1me aj my n\u00e1rok na vlastn\u00edctvo ka\u017ed\u00e9ho, koho vy\u017eenie kv\u00f4li n\u00e1m P\u00e1n, n\u00e1\u0161 Boh.",
    "25": "A teraz: si ty azda lep\u0161\u00ed ako moabsk\u00fd kr\u00e1\u013e, Seforov syn Balak? Mal on s Izraelom spor, alebo s n\u00edm viedol vojnu?",
    "26": "Ke\u010f b\u00fdval Izrael tristo rokov v Hesebone a jeho dedin\u00e1ch, v Aroere a jeho dedin\u00e1ch a vo v\u0161etk\u00fdch mest\u00e1ch, ktor\u00e9 le\u017eia na brehoch Arnona, pre\u010do ste si ich nevydobili sp\u00e4\u0165 za ten \u010das?!",
    "27": "Ja som sa neprehre\u0161il proti tebe, ale ty mne krivd\u00ed\u0161, ke\u010f sa d\u00e1va\u0161 so mnou do vojny. P\u00e1n, Sudca, dnes po pr\u00e1ve rozs\u00fadi medzi Izraelitmi a Amon\u010danmi.\"",
    "28": "Ale amonsk\u00fd kr\u00e1\u013e nedal ni\u010d na Jefteho v\u00fdklady, ktor\u00e9 mu odk\u00e1zal. -",
    "29": "Tu zost\u00fapil na Jefteho P\u00e1nov duch, pochodil po Gala\u00e1de a Manassesovi, potom sa vybral do gala\u00e1dskej Masfy a z gala\u00e1dskej Masfy sa obr\u00e1til proti Amon\u010danom.",
    "30": "A Jefte urobil P\u00e1novi tento s\u013eub: \"Ke\u010f mi d\u00e1\u0161 Amon\u010danov do ruky,",
    "31": "potom ten, kto mi vyjde z dvier m\u00f4jho domu v \u00fastrety - ke\u010f sa vr\u00e1tim v pokoji od Amon\u010danov -, bude patri\u0165 P\u00e1novi a obetujem ho ako z\u00e1paln\u00fa obetu.\"",
    "32": "Jefte teda vytiahol proti Amon\u010danom, aby zviedol s nimi boj, a P\u00e1n mu ich dal do ruky.",
    "33": "Pripravil im mimoriadne ve\u013ek\u00fa por\u00e1\u017eku od Aroera, a\u017e ako prich\u00e1dza\u0161 do Menita - dvadsa\u0165 miest - a a\u017e po Abel Keramim. Tak boli Amon\u010dania pokoren\u00ed pred Izraelov\u00fdmi synmi. -",
    "34": "Ke\u010f sa Jefte vracal do Masfy, do svojho domu, - h\u013ea - vy\u0161la mu v \u00fastrety s bubienkami a v tanci jeho dc\u00e9ra. Bola to jeho jedin\u00e1\u010dka; okrem nej nemal ani syna, ani dc\u00e9ry.",
    "35": "Ke\u010f ju zazrel, roztrhol si odev a zvolal: \"Beda, dc\u00e9ra moja! Ty ma por\u00e1\u017ea\u0161! Pr\u00e1ve ty ma priv\u00e1dza\u0161 do ne\u0161\u0165astia! Urobil som s\u013eub P\u00e1novi a nem\u00f4\u017eem ho odvola\u0165.\"",
    "36": "Povedala mu: \"Ot\u010de m\u00f4j, ke\u010f si urobil s\u013eub P\u00e1novi, tak na mne spl\u0148, \u010do si s\u013e\u00fabil, ke\u010f\u017ee ti P\u00e1n doprial vypomsti\u0165 sa na svojich nepriate\u013eoch, Amon\u010danoch.\"",
    "37": "Potom prosila svojho otca: \"Nech mi je dovolen\u00e9 toto: Popraj mi e\u0161te dva mesiace! Chcela by som sa vzdiali\u0165, vyjs\u0165 na hory a tam so svojimi priate\u013ekami oplaka\u0165 svoje panenstvo.\"",
    "38": "Odvetil jej: \"Cho\u010f!\" A prepustil ju na dva mesiace. Potom odi\u0161la so svojimi priate\u013ekami a na hor\u00e1ch oplak\u00e1vala svoje panenstvo.",
    "39": "O dva mesiace sa vr\u00e1tila k svojmu otcovi a vyplnil na nej s\u013eub, ktor\u00fd urobil. Ona nepoznala mu\u017ea. Odvtedy je zvykom v Izraeli,",
    "40": "\u017ee sa z roka na rok sch\u00e1dzaj\u00fa izraelsk\u00e9 dc\u00e9ry, aby \u0161tyri dni v roku oplak\u00e1vali dc\u00e9ru Gala\u00e1d\u010dana Jefteho."
}