{
    "1": "Ke\u010f Jozue zostarel a bol u\u017e v pokro\u010dilom veku, povedal mu P\u00e1n: \"Si u\u017e starec a vysok\u00e9ho veku. Ale e\u0161te zostalo ve\u013emi mnoho krajiny, ktor\u00fa treba obsadi\u0165.",
    "2": "Zost\u00e1va e\u0161te toto \u00fazemie: V\u0161etky kraje Fili\u0161t\u00edncov a cel\u00e1 (krajina) Gesurcov",
    "3": "od \u0160ichora, ktor\u00fd je na v\u00fdchode Egypta, a\u017e po Akaronsko na severe - to patr\u00ed Kana\u00e1n\u010danom - p\u00e4\u0165 fili\u0161t\u00ednskych knie\u017eat: gazsk\u00fd, azotsk\u00fd, askalonsk\u00fd, getsk\u00fd a akaronsk\u00fd, \u010falej Aviti",
    "4": "na juhu, potom cel\u00e9 kana\u00e1nske \u00fazemie od sidonskej M\u00e1ry a\u017e po Afek, a\u017e po \u00fazemie Amorej\u010danov,",
    "5": "taktie\u017e \u00fazemie Giblitov a cel\u00e1 v\u00fdchodn\u00e1 \u010das\u0165 Libanonu od B\u00e1l Gada na \u00fap\u00e4t\u00ed Hermonsk\u00e9ho pohoria a\u017e tam, kde sa prich\u00e1dza do Ematu.",
    "6": "Chcem, aby boli pred Izraelitmi vypuden\u00ed v\u0161etci obyvatelia pohoria od Libanonu a\u017e po Maserefot Maj\u00edm, v\u0161etci Sidon\u010dania. Len to l\u00f3som pride\u013e Izraelitom do dedi\u010dn\u00e9ho vlastn\u00edctva, ako som ti prik\u00e1zal.",
    "7": "Rozde\u013e teda teraz t\u00fato krajinu ako dedi\u010dn\u00fd majetok deviatim kme\u0148om a polovici Manassesovho kme\u0148a!\"",
    "8": "S nimi dostali Rubenovci a Gadovci svoj podiel, ktor\u00fd im dal Moj\u017ei\u0161 na druhej strane Jord\u00e1nu, na v\u00fdchode, ako im ho dal P\u00e1nov slu\u017eobn\u00edk Moj\u017ei\u0161:",
    "9": "od Aroera, ktor\u00fd je na brehu rieky Arnon, a od mesta, ktor\u00e9 je v strede porie\u010dia, tie\u017e cel\u00fa rovinu od Madaby a\u017e po Dibon;",
    "10": "\u010falej v\u0161etky mest\u00e1 amorejsk\u00e9ho kr\u00e1\u013ea Sehona, ktor\u00fd s\u00eddlil v Hesebone, a\u017e po \u00fazemie Amon\u010danov;",
    "11": "taktie\u017e Gala\u00e1d a \u00fazemie Gesurcov a Ma\u00e1chovcov, ako aj cel\u00e9 Hermonsk\u00e9 pohorie a cel\u00fd B\u00e1\u0161an a\u017e po Salechu,",
    "12": "cel\u00e9 B\u00e1\u0161ansk\u00e9 kr\u00e1\u013eovstvo Oga, ktor\u00fd panoval v Astarote a v Edrai. Ten bol zo zvy\u0161kov Refaimcov; Moj\u017ei\u0161 ich porazil a vypudil.",
    "13": "Ale Gesurcov a Ma\u00e1chovcov Izraelovi synovia nevypudili. Tak zostali Gesurci a Ma\u00e1chovci medzi Izraelitmi a\u017e do dne\u0161n\u00e9ho d\u0148a.",
    "14": "Iba kme\u0148u L\u00e9viho nedal podiel, lebo jeho podielom s\u00fa obety prin\u00e1\u0161an\u00e9 P\u00e1novi, Izraelovmu Bohu, ako mu povedal.",
    "15": "Moj\u017ei\u0161 dal teda kme\u0148u Rubenov\u00fdch synov podiel pod\u013ea ich rodov.",
    "16": "Pripadlo im \u00fazemie od Aroera, ktor\u00fd je na brehu rieky Arnon, a od mesta, ktor\u00e9 je v strede porie\u010dia, a cel\u00e1 rovina a\u017e po Madabu:",
    "17": "Hesebon a v\u0161etky jeho dediny, ktor\u00e9 le\u017eia na rovine, Dibon, Bamotb\u00e1l, Betb\u00e1lmaon,",
    "18": "Jasa, Kedimot, Mafa\u00e1t,",
    "19": "Karjataim, Sabama, Saratasar na vrchu v \u00fadol\u00ed,",
    "20": "Betfogor, svahy Fasgy, Betjesimot",
    "21": "a v\u0161etky mest\u00e1 na rovine; \u010falej cel\u00e9 kr\u00e1\u013eovstvo amorejsk\u00e9ho kr\u00e1\u013ea Sehona, ktor\u00fd panoval v Hesebone. Jeho porazil Moj\u017ei\u0161, aj Sehonov\u00fdch vodcov, madi\u00e1nske knie\u017eat\u00e1 Hevea Rekema, Sura, Hura a Rebu, ktor\u00ed b\u00fdvali v krajine.",
    "22": "Medzi in\u00fdmi, ktor\u00fdch usmrtili synovia Izraela, bol aj Beorov syn, ve\u0161tec Bal\u00e1m, ktor\u00e9ho zabili me\u010dom.",
    "23": "Tak bol Jord\u00e1n a pobre\u017eie hranicou Rubenov\u00fdch synov. To bol podiel Rubenovcov pod\u013ea ich rodov: mest\u00e1 a ich dediny. -",
    "24": "Potom dal Moj\u017ei\u0161 podiel Gadovmu kme\u0148u, Gadovcom pod\u013ea ich rodov.",
    "25": "Dostali toto \u00fazemie: Jaser a v\u0161etky gala\u00e1dske mest\u00e1, polovicu \u00fazemia Amon\u010danov a\u017e po Aroer, ktor\u00fd je v\u00fdchodne od Raby,",
    "26": "a od Hesebona a\u017e po Ramot-Masfu a Betonim a od Manaima a\u017e po Dabirsko;",
    "27": "\u010falej v \u00fadol\u00ed: Betaran, Betnemra, Sokot a Safon, zvy\u0161ok kr\u00e1\u013eovstva hesebonsk\u00e9ho kr\u00e1\u013ea Sehona; Jord\u00e1n a jeho pobre\u017eie a\u017e na koniec Kenerotsk\u00e9ho jazera na v\u00fdchodnej strane Jord\u00e1na.",
    "28": "To je podiel Gadovcov pod\u013ea ich rodov: mest\u00e1 a ich dediny. -",
    "29": "Potom dal Moj\u017ei\u0161 podiel polovici Manassesovho kme\u0148a a polovica kme\u0148a Manassesov\u00fdch synov dostala pod\u013ea ich rodov",
    "30": "toto \u00fazemie: od Manaima cel\u00fd B\u00e1\u0161an, cel\u00e9 kr\u00e1\u013eovstvo b\u00e1\u0161ansk\u00e9ho kr\u00e1\u013ea Oga, v\u0161etky Jairove dediny, ktor\u00e9 s\u00fa v B\u00e1\u0161ane \u0161es\u0165desiat miest.",
    "31": "Polovicu Gala\u00e1du v\u0161ak a mest\u00e1 Ogovho b\u00e1\u0161ansk\u00e9ho kr\u00e1\u013eovstva, Astarot a Edrai, dostali synovia Manassesovho syna Machira, polovica Machirov\u00fdch synov pod\u013ea ich rodov.",
    "32": "To je dedi\u010dn\u00fd majetok, ktor\u00fd rozdelil Moj\u017ei\u0161 na Moabsk\u00fdch stepiach na druhej strane Jord\u00e1nu, v\u00fdchodne od Jericha.",
    "33": "L\u00e9viho kme\u0148u v\u0161ak Moj\u017ei\u0161 nedal podiel. P\u00e1n, Izraelov Boh, je jeho podielom, ako im povedal."
}