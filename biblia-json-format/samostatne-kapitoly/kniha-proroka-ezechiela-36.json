{
    "1": "A ty, syn \u010dloveka, prorokuj o vrchoch Izraela a povedz: Vrchy Izraela, \u010dujte slovo P\u00e1novo.",
    "2": "Toto hovor\u00ed P\u00e1n, Jahve: Preto\u017ee nepriate\u013e hovoril proti v\u00e1m: \"Ha, ve\u010dn\u00e9 v\u00fd\u0161iny sa stali na\u0161\u00edm majetkom,\"",
    "3": "preto prorokuj a hovor: Toto hovor\u00ed P\u00e1n, Jahve: Preto, len preto, \u017ee okolit\u00ed t\u00fa\u017eia a dychtia po v\u00e1s, aby ste boli majetkom ostatn\u00fdch n\u00e1rodov a dostali ste sa na hrot jazyka a do re\u010di\u010diek \u013eud\u00ed,",
    "4": "preto, vrchy Izraela, \u010dujte slovo P\u00e1na, Jahveho: Toto hovor\u00ed P\u00e1n, Jahve, vrchom a kopcom, rie\u010disk\u00e1m a \u00fadoliam, pust\u00fdm zborenisk\u00e1m a osamel\u00fdm mest\u00e1m, ktor\u00e9 sa stali koris\u0165ou a posmechom ostatn\u00fdm okolit\u00fdm n\u00e1rodom.",
    "5": "Nu\u017e toto hovor\u00ed P\u00e1n, Jahve: Veru v z\u00e1pale svojej horlivosti hovoril som proti ostatn\u00fdm n\u00e1rodom a proti cel\u00e9mu Edomu, lebo si s celou rados\u0165ou srdca a poh\u0155dan\u00edm du\u0161e urobil moju krajinu svoj\u00edm majetkom, aby \u0148ou vl\u00e1dli a vykoristili ju.",
    "6": "Preto prorokuj o krajine Izraela a povedz vrchom a kopcom, rie\u010disk\u00e1m a \u00fadoliam: Toto hovor\u00ed P\u00e1n, Jahve: H\u013ea, hovoril som vo svojej horlivosti a prchlivosti, lebo ste zn\u00e1\u0161ali opovrhnutia n\u00e1rodov.",
    "7": "Preto takto hovor\u00ed P\u00e1n, Jahve: Ja som zdvihol svoju ruku: veru\u017ee n\u00e1rody, ktor\u00e9 s\u00fa okolo v\u00e1s, samy pones\u00fa svoju hanbu.",
    "8": "Vy v\u0161ak, vrchy Izraela, vy\u017ee\u0148te svoje ratolesti a prineste svoje ovocie pre m\u00f4j \u013eud, Izrael, lebo je bl\u00edzky ich pr\u00edchod.",
    "9": "Lebo, h\u013ea, ja som pri v\u00e1s a obr\u00e1tim sa k v\u00e1m; obrobia v\u00e1s a zasej\u00fa v\u00e1s.",
    "10": "I rozmno\u017e\u00edm na v\u00e1s \u013eud\u00ed, \u00fapln\u00fd dom Izraela. Vtedy bud\u00fa mest\u00e1 ob\u00fdvan\u00e9 a zborenisk\u00e1 sa vybuduj\u00fa.",
    "11": "Rozmno\u017e\u00edm na v\u00e1s \u013eud\u00ed i zvierat\u00e1, zve\u013eadia sa a bud\u00fa rodi\u0165, za\u013eudn\u00edm v\u00e1s ako za prad\u00e1vna, d\u00e1m v\u00e1m viac dobr\u00f4t ako v za\u010diatkoch a budete vedie\u0165, \u017ee ja som P\u00e1n.",
    "12": "Privediem na v\u00e1s \u013eud\u00ed, svoj \u013eud, Izrael, bud\u00fa tebou vl\u00e1dnu\u0165 a bude\u0161 im dedi\u010dstvom a viac ich u\u017e nepozbav\u00ed\u0161 det\u00ed.",
    "13": "Toto hovor\u00ed P\u00e1n, Jahve: Preto\u017ee v\u00e1m hovoria: \"\u013dudojedom si, vlastn\u00fd n\u00e1rod rob\u00ed\u0161 bezdetn\u00fdm:\"",
    "14": "preto nebude\u0161 viac jes\u0165 \u013eud\u00ed a nebude\u0161 robi\u0165 svoj n\u00e1rod bezdetn\u00fdm, hovor\u00ed P\u00e1n, Jahve.",
    "15": "A ned\u00e1m ti viac po\u010du\u0165 opovrhovanie n\u00e1rodov; ani posmech kme\u0148ov nebude\u0161 viac zn\u00e1\u0161a\u0165 a svoj n\u00e1rod nebude\u0161 viac robi\u0165 bezdetn\u00fdm,\" hovor\u00ed P\u00e1n, Jahve.",
    "16": "P\u00e1n prehovoril ku mne takto:",
    "17": "\"Syn \u010dloveka, Izraelov dom b\u00fdval na svojej p\u00f4de, ale po\u0161kvrnil ju svojimi cestami a svojimi \u010dinmi. Ako mesa\u010dn\u00e1 ne\u010distota boli predo mnou ich cesty.",
    "18": "Vtedy som vylial na nich svoj hnev pre krv, ktor\u00fa vylievali v krajine a po\u0161kvrnili ju svojimi modlami.",
    "19": "I rozh\u00e1dzal som ich medzi n\u00e1rody, rozosiali sa po krajin\u00e1ch; pod\u013ea ich ciest a pod\u013ea ich skutkov som ich s\u00fadil.",
    "20": "Tak sa dostali k n\u00e1rodom. Kde pri\u0161li, znesv\u00e4covali moje meno, lebo sa o nich hovorilo: \"To je P\u00e1nov \u013eud, ale vytiahli z jeho krajiny.\"",
    "21": "I z\u013eutoval som sa pre svoje sv\u00e4t\u00e9 meno, ktor\u00e9 synovia Izraela znesv\u00e4covali u n\u00e1rodov, ku ktor\u00fdm pri\u0161li.",
    "22": "Preto povedz Izraelovmu domu: Toto hovor\u00ed P\u00e1n, Jahve: Nie kv\u00f4li v\u00e1m budem kona\u0165, dom Izraela, ale pre svoje sv\u00e4t\u00e9 meno, ktor\u00e9 ste znesv\u00e4covali u n\u00e1rodov, ku ktor\u00fdm ste pri\u0161li.",
    "23": "Posv\u00e4t\u00edm svoje ve\u013ek\u00e9 meno, znesv\u00e4covan\u00e9 u n\u00e1rodov, ktor\u00e9 ste znesv\u00e4covali uprostred nich; i bud\u00fa n\u00e1rody vedie\u0165, \u017ee ja som P\u00e1n - hovor\u00ed P\u00e1n, Jahve -, ke\u010f na v\u00e1s pred ich o\u010dami uk\u00e1\u017eem, \u017ee som sv\u00e4t\u00fd.",
    "24": "I vezmem v\u00e1s z n\u00e1rodov a pozbieram v\u00e1s zo v\u0161etk\u00fdch kraj\u00edn a zavediem v\u00e1s na vlastn\u00fa p\u00f4du.",
    "25": "Potom budem na v\u00e1s kropi\u0165 \u010dist\u00fa vodu, \u017ee sa o\u010dist\u00edte; od v\u0161etk\u00fdch va\u0161ich \u0161kv\u0155n a od v\u0161etk\u00fdch va\u0161ich modiel v\u00e1s o\u010dist\u00edm.",
    "26": "A d\u00e1m v\u00e1m nov\u00e9 srdce a nov\u00e9ho ducha vlo\u017e\u00edm do v\u00e1s; odstr\u00e1nim z v\u00e1\u0161ho tela kamenn\u00e9 srdce a d\u00e1m v\u00e1m srdce z m\u00e4sa.",
    "27": "Svojho ducha vlo\u017e\u00edm do v\u00e1\u0161ho vn\u00fatra a sp\u00f4sob\u00edm, \u017ee budete kr\u00e1\u010da\u0165 pod\u013ea mojich nariaden\u00ed, zachov\u00e1va\u0165 moje v\u00fdroky a plni\u0165 ich.",
    "28": "Budete b\u00fdva\u0165 v krajine, ktor\u00fa som dal va\u0161im otcom, a budete moj\u00edm \u013eudom a ja budem va\u0161\u00edm Bohom.",
    "29": "Vyslobod\u00edm v\u00e1s zo v\u0161etk\u00fdch va\u0161ich ne\u010dist\u00f4t. I privol\u00e1m obilie a rozmno\u017e\u00edm ho a nedopust\u00edm na v\u00e1s hlad.",
    "30": "Rozmno\u017e\u00edm ovocie stromov a \u00farodu po\u013ea, aby ste u\u017e nezn\u00e1\u0161ali hanbu hladu medzi n\u00e1rodmi.",
    "31": "Vtedy si spomeniete na svoje zl\u00e9 cesty a na svoje skutky, ktor\u00e9 neboli dobr\u00e9; a v\u00e1m sam\u00fdm sa bud\u00fa hnusi\u0165 va\u0161e hriechy a va\u0161e ohavnosti.",
    "32": "Nie kv\u00f4li v\u00e1m budem kona\u0165 - hovor\u00ed P\u00e1n, Jahve vezmite to na vedomie! Hanbite a \u010dervenajte sa pre svoje cesty, dom Izraelov!",
    "33": "Toto hovor\u00ed P\u00e1n, Jahve: Vtedy, ke\u010f v\u00e1s o\u010dist\u00edm od v\u0161etk\u00fdch va\u0161ich hriechov, za\u013eudn\u00edm mest\u00e1, zborenisk\u00e1 sa zbuduj\u00fa",
    "34": "a obrobia spustnut\u00fa zem, ktor\u00e1 bola p\u00fa\u0161\u0165ou v o\u010diach ka\u017ed\u00e9ho, kto prech\u00e1dzal.",
    "35": "I bud\u00fa hovori\u0165: T\u00e1to zem; ktor\u00e1 bola pust\u00e1, je ako z\u00e1hrada Eden a mest\u00e1, ktor\u00e9 boli zboren\u00e9, spustnut\u00e9 a zr\u00facan\u00e9, s\u00fa zbudovan\u00e9, ob\u00fdvan\u00e9.",
    "36": "A n\u00e1rody, ktor\u00e9 vstan\u00fa okolo, bud\u00fa vedie\u0165, \u017ee ja, P\u00e1n, som zbudoval, \u010do bolo zr\u00facan\u00e9 a vysadil som, \u010do bolo spustnut\u00e9; ja, P\u00e1n, som povedal a splnil.",
    "37": "Toto hovor\u00ed P\u00e1n, Jahve: E\u0161te sa d\u00e1m domu Izraela uprosi\u0165, aby som im urobil toto: rozmno\u017e\u00edm ich \u013eud\u00ed ako st\u00e1do.",
    "38": "Ako sv\u00e4t\u00e9 st\u00e1do, ako st\u00e1do Jeruzalema na jeho sviatky, tak bud\u00fa zboren\u00e9 mest\u00e1 preplnen\u00e9 st\u00e1dom \u013eud\u00ed a bud\u00fa vedie\u0165, \u017ee ja som P\u00e1n.\""
}