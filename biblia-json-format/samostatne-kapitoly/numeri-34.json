{
    "1": "P\u00e1n hovoril Moj\u017ei\u0161ovi:",
    "2": "\"Toto prik\u00e1\u017e Izraelitom: Ke\u010f pr\u00eddete do krajiny Kana\u00e1n, toto bude va\u0161e \u00fazemie, ktor\u00e9 v\u00e1m pripadne za dedi\u010dn\u00fd majetok: krajina Kana\u00e1n v celom svojom rozsahu.",
    "3": "Va\u0161e hranice bud\u00fa od p\u00fa\u0161te Sin popri Edomsku. Ju\u017en\u00e1 hranica sa za\u010dne na v\u00fdchode, na ju\u017enom konci So\u013en\u00e9ho mora,",
    "4": "potom va\u0161a hranica p\u00f4jde ju\u017ene od \u0160korpi\u00f3nov\u00e9ho n\u00e1vr\u0161ia a prejde cez Senu, k\u00fdm sa neskon\u010d\u00ed ju\u017ene od Kade\u0161barny. Odtia\u013e p\u00f4jde \u010falej k Hasar-Adaru a dosiahne Asemonu.",
    "5": "Od Asemony hranica zahne k Egyptsk\u00e9mu potoku a skon\u010d\u00ed pri Mori.",
    "6": "Z\u00e1padnou hranicou bude pre v\u00e1s Ve\u013ek\u00e9 more - ono bude va\u0161ou z\u00e1padnou hranicou.",
    "7": "A toto bude pre v\u00e1s severnou hranicou: od Ve\u013ek\u00e9ho mora p\u00f4jde va\u0161a hrani\u010dn\u00e1 \u010diara a\u017e k vrchu Hor.",
    "8": "Od vrchu Hor p\u00f4jde hrani\u010dn\u00e1 \u010diara a\u017e na miesto, kade sa ide do Ematu, a hranica dosiahne a\u017e Sedad.",
    "9": "Potom hranica p\u00f4jde cez Sifron a dosiahne svoj kone\u010dn\u00fd bod pri Hasar-Enan. To bude va\u0161a severn\u00e1 hranica.",
    "10": "Ako v\u00fdchodn\u00fa hranicu si ur\u010dite \u010diaru od Hasar-Enanu ku Sefame.",
    "11": "Od Sefamy p\u00f4jde hranica dolu ku Reble v\u00fdchodne od Ain. Potom z\u00edde e\u0161te ni\u017e\u0161ie a dotkne sa horsk\u00e9ho hrebe\u0148a v\u00fdchodne od Genezaretsk\u00e9ho jazera.",
    "12": "Potom hranica p\u00f4jde dolu k Jord\u00e1nu a skon\u010d\u00ed sa pri So\u013enom mori. Toto bud\u00fa hranice va\u0161ej krajiny dookola.\"",
    "13": "Moj\u017ei\u0161 nariadil Izraelitom: \"Toto je krajina, ktor\u00fa dostanete l\u00f3som do vlastn\u00edctva a ktor\u00fa P\u00e1n k\u00e1zal prideli\u0165 deviatim a polovici kme\u0148a.",
    "14": "Lebo rodiny Rubenovho kme\u0148a a Gadovho kme\u0148a a polovica Manassesovho kme\u0148a svoj dedi\u010dn\u00fd podiel u\u017e dostali.",
    "15": "Dva a pol kme\u0148a obsiahlo svoj dedi\u010dn\u00fd podiel za Jord\u00e1nom naproti Jerichu, na v\u00fdchod, oproti v\u00fdchodu slnka.\" -",
    "16": "P\u00e1n hovoril Moj\u017ei\u0161ovi:",
    "17": "Toto s\u00fa men\u00e1 mu\u017eov, ktor\u00ed v\u00e1m rozdelia krajinu: k\u0148az Eleazar a Nunov syn Jozue,",
    "18": "\u010falej priberiete na rozdelenie krajiny po jednom knie\u017eati z ka\u017ed\u00e9ho kme\u0148a;",
    "19": "a men\u00e1 t\u00fdch mu\u017eov s\u00fa: Z J\u00fadovho kme\u0148a Jefonov syn Kaleb;",
    "20": "zo Simeonovho kme\u0148a Amiudov syn Samuel;",
    "21": "z Benjam\u00ednovho kme\u0148a Chaselonov syn Elidad;",
    "22": "z Danovho kme\u0148a Jogliho syn Boki;",
    "23": "z Jozefov\u00fdch synov z kme\u0148a Manassesovho Efodov syn Haniel;",
    "24": "z kme\u0148a Efraimovho Seftanov syn Kamuel;",
    "25": "zo Zabulonovho kme\u0148a Farnachov syn Elisafan;",
    "26": "z Isacharovho kme\u0148a Ozanov syn knie\u017ea Faltiel;",
    "27": "z Aserovho kme\u0148a Salomiho syn Ahiud;",
    "28": "z Neftaliho kme\u0148a Amiudov syn Fedael.\"",
    "29": "To s\u00fa t\u00ed, ktor\u00fdm P\u00e1n prik\u00e1zal rozdeli\u0165 Izraelitom ich dedi\u010dn\u00fd podiel v kana\u00e1nskej krajine."
}