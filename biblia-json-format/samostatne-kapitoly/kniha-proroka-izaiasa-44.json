{
    "1": "A tak teraz \u010duj, Jakub, sluha m\u00f4j, Izrael, ktor\u00e9ho som vyvolil.",
    "2": "Toto hovor\u00ed P\u00e1n, ktor\u00fd \u0165a stvoril, ktor\u00fd \u0165a formoval od matersk\u00e9ho lona a pom\u00e1ha ti: \"Neboj sa, sluha m\u00f4j, Jakub, mil\u00e1\u010dik, ktor\u00e9ho som si vyvolil!",
    "3": "Ve\u010f rozlejem vody na to, \u010do je sm\u00e4dn\u00e9, a riavy na vyschnut\u00fa zem, vylejem svojho ducha na tvoje potomstvo, svoje po\u017eehnanie na tvoje vetvy.",
    "4": "I bud\u00fa r\u00e1s\u0165 uprostred zelene ako v\u0155by pri potokoch v\u00f4d.",
    "5": "Tento hovor\u00ed: \"P\u00e1nov som\" a tamten vol\u00e1 v mene Jakuba, tento si p\u00ed\u0161e: \"P\u00e1nov\" na ruku a menom Izraela sa naz\u00fdva.\"",
    "6": "Toto hovor\u00ed Jahve, kr\u00e1\u013e Izraela, vykupite\u013e jeho, P\u00e1n z\u00e1stupov: \"Ja som prv\u00fd a ja som posledn\u00fd, okrem m\u0148a nieto Boha.",
    "7": "Kto je ako ja, nech stoj\u00ed a nech vol\u00e1, nech to ozn\u00e1mi, nech mi to predlo\u017e\u00ed! Kto zvest\u00fava odd\u00e1vna bud\u00facnos\u0165? - A to, \u010do m\u00e1 pr\u00eds\u0165, nech n\u00e1m ozn\u00e1mia!",
    "8": "No\u017ee, nebojte sa a netraste sa! \u010ci som v\u00e1m nezvestoval u\u017e d\u00e1vno a neozn\u00e1mil som v\u00e1m? Ve\u010f vy ste mi svedkami. \u010ci je Boh okrem m\u0148a? Nie, nieto Skaly, nijak\u00e9ho nepozn\u00e1m.\"",
    "9": "Tvorcovia modiel s\u00fa ni\u010domn\u00ed v\u0161etci a ich mil\u00e1\u010dikovia neprospej\u00fa. Ich svedkovia ni\u010d nevidia a ni\u010d nezvedia, aby sa zahanbili.",
    "10": "Kto urobil boha a ulial sochu, aby mu neprospela?",
    "11": "H\u013ea, v\u0161etci jeho st\u00fapenci s\u00fa v hanbe a umelci, t\u00ed s\u00fa iba z \u013eud\u00ed. Nech sa z\u00eddu v\u0161etci, nech sa postavia, bud\u00fa sa trias\u0165 a hanbi\u0165 z\u00e1rove\u0148.",
    "12": "Majster \u017eeleza ostr\u00ed dl\u00e1to a pracuje uhl\u00edm, stv\u00e1r\u0148uje kladivami, utv\u00e1ra svoj\u00edm mocn\u00fdm ramenom. Ak vyhladne, vysil\u00ed sa, ak nepije vodu, omdlie.",
    "13": "Majster dreva roz\u0165ahuje mieru a zakres\u013euje rydlom, vyprac\u00fava kresa\u010dkou a obkres\u013euje kru\u017eidlom; i urob\u00ed z toho obraz mu\u017ea, ako skvost \u010dloveka, \u010do m\u00e1 b\u00fdva\u0165 v dome.",
    "14": "Vytne si c\u00e9dre, vezme ha\u0161tru a dub, vyberie si v stromov\u00ed hory; zasad\u00ed sosnu, aby vzrastala da\u017e\u010fom.",
    "15": "A bude \u010dloveku na palivo, vezme z neho a zohreje sa, \u00e1no, zap\u00e1li a nape\u010die chleba, aj boha z neho sprav\u00ed a klania sa mu, urob\u00ed modlu a kor\u00ed sa jej.",
    "16": "Polovi\u010dku sp\u00e1li v ohni, pri polovi\u010dke po\u017e\u00edva m\u00e4so, pe\u010dienku pe\u010die a nas\u00fdti sa, aj sa zohreje a povie: \"Ej, ale som sa zohrial, c\u00edtim ohe\u0148!\"",
    "17": "A zvy\u0161ok spracuje na boha, modlu, kor\u00ed sa mu a poklonkuje, modl\u00ed sa k nemu a vrav\u00ed: \"Vyslobo\u010f ma, ve\u010f si mi bohom!\"",
    "18": "Nevedia a nech\u00e1pu, lebo maj\u00fa zaslepen\u00e9 o\u010di, \u017ee nevidia a ich srdcia nech\u00e1pu.",
    "19": "Nepremieta si v srdci, nevie a neuva\u017euje takto: \"Polovicu z neho som sp\u00e1lil v ohni, hej, nad jeho uhl\u00edm som napiekol chleba, upiekol som m\u00e4so a nas\u00fdtil som sa; a zo zvy\u0161ku m\u00e1m spravi\u0165 ohavu? Polenu dreva sa m\u00e1m kori\u0165?\"",
    "20": "Pasie sa na popole, zbl\u00fadilo mu srdce, zv\u00e1dza ho, ale on si nezachr\u00e1ni du\u0161u a nepovie: \"\u010ci nem\u00e1m lo\u017e v pravici?\"",
    "21": "Spom\u00ednaj na to, Jakub, Izrael, ve\u010f si moj\u00edm slohom, stvoril som \u0165a, ty si moj\u00edm sluhom, Izrael, nezabudnem na teba.",
    "22": "Zotriem ako oblak tvoje hriechy a ako mrak tvoje previnenia, vr\u00e1\u0165 sa ku mne, \u00e1no, vyk\u00fapim \u0165a.",
    "23": "Plesajte, nebes\u00e1, ve\u010f P\u00e1n to spravil; jasajte, hlbiny zeme, plesan\u00edm zaznejte, vrchy, les a v\u0161etko stromovie v \u0148om, preto\u017ee P\u00e1n vyk\u00fapil Jakuba, preslavuje sa na Izraelovi.",
    "24": "Toto hovor\u00ed P\u00e1n, ktor\u00fd \u0165a vyk\u00fapil a ktor\u00fd \u0165a formoval od matersk\u00e9ho lona: \"Ja som P\u00e1n, \u010do som v\u0161etko stvoril, nebes\u00e1 som s\u00e1m roztiahol, zem som rozprestrel vlastnou mocou.",
    "25": "Ni\u010d\u00edm znamenia ve\u0161tcov a h\u00e1da\u010dov \u0161ialencami sprav\u00edm, mudrcov nazad zavraciam a ich m\u00fadros\u0165 men\u00edm v nerozum.",
    "26": "Uplat\u0148ujem slovo svojho sluhu a pl\u00e1n svojich poslov sp\u013a\u0148am. Vrav\u00edm Jeruzalemu: \"Bu\u010f ob\u00fdvan\u00fd!\" - a mest\u00e1m J\u00fadska: \"Bu\u010fte zbudovan\u00e9!\" - a jeho zr\u00facaniny postav\u00edm.",
    "27": "Hlbine hovor\u00edm: \"Vyschni!\" - a tvoje rieky vysu\u0161\u00edm.",
    "28": "K\u00fdrovi vrav\u00edm: \"M\u00f4j pastier, spln\u00ed\u0161 ka\u017ed\u00fa moju \u017eiados\u0165.\" On povie Jeruzalemu: \"Zbuduj sa!\" a chr\u00e1mu: \"Bu\u010f zalo\u017een\u00fd!\""
}