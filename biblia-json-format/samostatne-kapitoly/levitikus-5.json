{
    "1": "Ak sa niekto prehre\u0161\u00ed t\u00fdm, \u017ee po\u010dul vysloven\u00fa kliatbu a mohol by vyst\u00fapi\u0165 ako svedok, aby bol o\u010dit\u00fdm svedkom, alebo vie (o veci), a neozn\u00e1mi to, uval\u00ed na seba vinu.",
    "2": "Alebo ak sa niekto dotkne nie\u010doho ne\u010dist\u00e9ho, ne\u010dist\u00e9ho div\u00e9ho zviera\u0165a alebo zdochliny, ne\u010dist\u00e9ho dom\u00e1ceho zviera\u0165a alebo zdochliny, \u010di ne\u010dist\u00e9ho plaza bez toho, \u017eeby o tom vedel, a potom to zbad\u00e1, pritiahne na seba vinu.",
    "3": "Alebo ak pr\u00edde do styku s ne\u010distotou in\u00e9ho \u010dloveka, s nejakou ne\u010distotou, ktorou sa m\u00f4\u017ee zne\u010disti\u0165, bez toho, \u017eeby o tom vedel, a potom to zbad\u00e1, pritiahne na seba previnenie.",
    "4": "Alebo ak niekto nerozmyslene prisahal, \u017ee urob\u00ed nie\u010do zl\u00e9 alebo nie\u010do dobr\u00e9, alebo ak \u010doko\u013evek nerozmyslene pri pr\u00edsahe vyslovil bez toho, \u017eeby si toho bol vedom\u00fd, ke\u010f si to potom uvedom\u00ed, stane sa vinn\u00fdm.",
    "5": "Kto teda nejak\u00fdm tak\u00fdmto sp\u00f4sobom pritiahne na seba previnenie, nech sa prizn\u00e1, \u010d\u00edm sa prehre\u0161il,",
    "6": "a nech privedie na obetu za svoj hriech P\u00e1novi, na pok\u00e1nie za svoju vinu, ktorej sa dopustil, samicu zo st\u00e1da, ovcu alebo kozu. K\u0148az ho zbav\u00ed hriechu a on sa mu odpust\u00ed.",
    "7": "Keby v\u0161ak jeho imanie nesta\u010dilo na ovcu, nech prinesie ako pok\u00e1nie za svoje previnenie dve hrdli\u010dky alebo dva hol\u00fabky, jedno na obetu za hriech, druh\u00e9 na celostn\u00fa \u017eertvu.",
    "8": "D\u00e1 ich k\u0148azovi a on prinesie na obetu za hriech najprv prv\u00e9. Vykr\u00fati mu hlavu pri samom krku bez toho, \u017eeby mu ju odtrhol,",
    "9": "a potom vyced\u00ed nie\u010do krvi na steny olt\u00e1ra, ostatn\u00e1 krv sa vyced\u00ed ku spodku olt\u00e1ra. To je obeta za hriech.",
    "10": "Druh\u00e9 sp\u00e1li pod\u013ea predpisu ako celostn\u00fa \u017eertvu. Takto ho k\u0148az zmieri, tak\u017ee hriech, ktor\u00e9ho sa dopustil, bude mu od\u0148at\u00fd a odpust\u00ed sa mu.",
    "11": "Ak v\u0161ak jeho imanie nesta\u010d\u00ed ani na dve hrdli\u010dky alebo na dva hol\u00fabky, nech prinesie na obetu, na obetu za hriech pre svoje previnenie, desatinu efy jemnej m\u00faky. Olej k nej neprid\u00e1 a neprilo\u017e\u00ed ani kadidlo, lebo je to obeta za hriech.",
    "12": "D\u00e1 ju k\u0148azovi a k\u0148az z nej vezme pln\u00e9 priehr\u0161tie na pripomienku a sp\u00e1li to na z\u00e1palnom olt\u00e1ri pre P\u00e1na. To je obeta za hriech.",
    "13": "Takto ho k\u0148az zmieri za jeho previnenie, ktor\u00e9ho sa dopustil, a odpust\u00ed sa mu. Ostatn\u00e9 ostane k\u0148azovi ako pri potravinovej obete.\"",
    "14": "P\u00e1n hovoril Moj\u017ei\u0161ovi:",
    "15": "\"Ak niekto nie\u010do sprenever\u00ed a ne\u00famyselne siahne po veci, ktor\u00e1 je zasv\u00e4ten\u00e1 P\u00e1novi, nech za pok\u00e1nie prinesie P\u00e1novi na obetu za hriech bezchybn\u00e9ho barana zo svojho st\u00e1da, ktor\u00fd bude ma\u0165 pre teba cenu aspo\u0148 dva strieborn\u00e9 \u0161ekly pod\u013ea posv\u00e4tnej v\u00e1hy.",
    "16": "A \u010diastku, o ktor\u00fa ukr\u00e1til sv\u00e4ty\u0148u, nahrad\u00ed, prid\u00e1 k tomu p\u00e4tinu a odovzd\u00e1 to k\u0148azovi. A ke\u010f ho k\u0148az zmieri obetou barana za hriech, odpust\u00ed sa mu.",
    "17": "Ak sa niekto prehre\u0161\u00ed a prest\u00fapi niektor\u00fd z P\u00e1nov\u00fdch pr\u00edkazov, previnil sa, aj ke\u010f si toho nebol vedom\u00fd, lebo sa dopustil krivdy.",
    "18": "Privedie k\u0148azovi bezchybn\u00e9ho barana zo st\u00e1da pod\u013ea jeho odhadu ako obetu za hriech a k\u0148az mu sprostredkuje odpustenie za jeho neopatrnos\u0165, za ktor\u00fa je zodpovedn\u00fd bez toho, \u017ee by to bol zbadal, a odpust\u00ed sa mu.",
    "19": "To je obeta za hriech, lebo sa previnil proti P\u00e1novi.\""
}