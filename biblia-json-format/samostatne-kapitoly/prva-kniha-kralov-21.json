{
    "1": "Po t\u00fdchto udalostiach sa stalo toto: Jezraelsk\u00fd Nabot mal vinicu, ktor\u00e1 bola v Jezraeli, v susedstve pal\u00e1ca samarijsk\u00e9ho kr\u00e1\u013ea Achaba.",
    "2": "Achab povedal Nabatovi: \"Daj mi svoju vinicu, bude mi na zeleninov\u00fa z\u00e1hradu, lebo je tesne ved\u013ea m\u00f4jho domu. D\u00e1m ti za \u0148u lep\u0161iu vinicu. Alebo ak sa ti viac p\u00e1\u010di, d\u00e1m ti za \u0148u v peniazoch, ko\u013eko je hodna.\"",
    "3": "Nabot odpovedal Achabovi: \"Bo\u017eechr\u00e1\u0148, aby som ti dal dedi\u010dstvo po svojich otcoch!\"",
    "4": "Achab i\u0161iel domov mrzut\u00fd a nahnevan\u00fd pre slovo, ktor\u00e9 mu povedal jezraelsk\u00fd Nabot: \"Ned\u00e1m ti dedi\u010dstvo po svojich otcoch!\" Hodil sa na l\u00f4\u017eko, odvr\u00e1til si tv\u00e1r a nechcel ni\u010d jes\u0165.",
    "5": "Nato pri\u0161la k nemu jeho \u017eena Jezabel a sp\u00fdtala sa ha: \"Pre\u010do ti je duch tak\u00fd zronen\u00fd a nechce\u0161 jes\u0165?\"",
    "6": "Odpovedal jej: \"Hovoril som s jezraelsk\u00fdm Nabotom a povedal som mu: Daj mi svoju vinicu za peniaze, alebo ak chce\u0161, d\u00e1m ti za \u0148u vinicu. On v\u0161ak odpovedal: \"Ned\u00e1m ti svoju vinicu.\"",
    "7": "Jeho \u017eena Jezabel mu na to povedala: \"M\u00e1\u0161 ty ale moc nad Izraelom Vsta\u0148, jedz a rozvese\u013e sa, ja ti zaopatr\u00edm vinicu jezraelsk\u00e9ho Nabota.\"",
    "8": "Potom nap\u00edsala v mene Achaba list, udrela na\u0148 jeho pe\u010da\u0165 a poslala list star\u0161\u00edm a predstaven\u00fdm jeho mesta, ktor\u00ed b\u00fdvali s Nabotom.",
    "9": "V liste nap\u00edsala toto: \"Vyhl\u00e1ste p\u00f4st a Nabota posa\u010fte na popredn\u00e9 miesto medzi \u013eud!",
    "10": "Oproti nemu posa\u010fte dvoch mu\u017eov, vyvrhe\u013eov. Oni nech dosved\u010dia: \"R\u00fahal sa Bohu a kr\u00e1\u013eovi.\" Potom ho vyve\u010fte a ukame\u0148ujte, nech zomrie!\"",
    "11": "Jeho spoluob\u010dania, star\u0161\u00ed a predstaven\u00ed, ktor\u00ed b\u00fdvali v jeho meste, urobili tak, ako im odk\u00e1zala Jezabel, ako bolo nap\u00edsan\u00e9 v liste, ktor\u00fd im poslala.",
    "12": "Vyhl\u00e1sili p\u00f4st a Nabota posadili na popredn\u00e9 miesto medzi \u013eudom.",
    "13": "Priviedli t\u00fdch dvoch mu\u017eov, vyvrhe\u013eov, posadili ich oproti nemu a t\u00ed vyvrheli dosved\u010dili Nabotovi pred \u013eudom: \"Nabot sa r\u00fahal Bohu a kr\u00e1\u013eovi!\" I vyviedli ho za mesto a ukame\u0148ovali ho tak, \u017ee zomrel.",
    "14": "Potom poslali Jezabel odkaz: \"Nabota ukame\u0148ovali, je m\u0155tvy.\"",
    "15": "Ke\u010f Jezabel po\u010dula, \u017ee Nabota ukame\u0148ovali a je m\u0155tvy, povedala Jezabel Achabovi: \"Vsta\u0148 a zmocni sa vinice jezraelsk\u00e9ho Nabota, ktor\u00fa sa ti zdr\u00e1hal da\u0165 za peniaze, lebo Nabot ne\u017eije, zomrel.\"",
    "16": "Ke\u010f Achab po\u010dul, \u017ee Nabot je m\u0155tvy, zobral sa a \u0161iel dolu do vinice jezraelsk\u00e9ho Nabota, aby sa jej zmocnil.",
    "17": "Vtedy Boh oslovil Tesbana Eli\u00e1\u0161a:",
    "18": "\"Vsta\u0148 a cho\u010f v \u00fastrety izraelsk\u00e9mu kr\u00e1\u013eovi Achabovi, ktor\u00fd je v Sam\u00e1rii. Je pr\u00e1ve v Nabotovej vinici. Zi\u0161iel do nej, aby sa jej zmocnil.",
    "19": "Povedz mu: \"Toto hovor\u00ed P\u00e1n: Vra\u017edil si a zmocnil si sa dedi\u010dstva!\" Povedz mu toto: \"Na mieste, kde psy l\u00edzali Nabotovu krv, bud\u00fa l\u00edza\u0165 aj tvoju krv.\"",
    "20": "Achab povedal Eli\u00e1\u0161ovi: \"Na\u0161iel si ma, nepriate\u013e?!\" Odpovedal: \"Na\u0161iel, lebo si sa zapredal robi\u0165, \u010do sa P\u00e1novi nep\u00e1\u010di.",
    "21": "H\u013ea, ja privediem na teba ne\u0161\u0165astie. Pozamet\u00e1m za tebou a vyhub\u00edm v Izraeli z Achaba v\u0161etko, \u010do je rodu mu\u017esk\u00e9ho, otroka i slobodn\u00e9ho.",
    "22": "S tvoj\u00edm rodom nalo\u017e\u00edm, ako som nalo\u017eil s rodom Nabatovho syna Jeroboama a s rodom Ahi\u00e1\u0161ovho syna B\u00e1su pre dr\u00e1\u017edenie, ktor\u00fdm si ma popudzoval, a preto, \u017ee si zviedol na hriech Izrael.",
    "23": "Ale aj o Jezabel hovor\u00ed P\u00e1n: \"Psy bud\u00fa \u017era\u0165 Jezabel na jezraelskom poli.",
    "24": "Kto z Achaba zomrie v meste, zo\u017eer\u00fa ho psy, a kto zomrie na poli, zo\u017eerie ho nebesk\u00e9 vt\u00e1ctvo.\"",
    "25": "Len\u017ee naozaj nebolo nikoho, kto by sa bol zapredal ako Achab robi\u0165, \u010do sa P\u00e1novi nep\u00e1\u010di, lebo ho na to nav\u00e1dzala jeho \u017eena Jezabel.",
    "26": "Konal ve\u013emi ohavne, ke\u010f chodil za modlami celkom tak, ako robili Amorej\u010dania, ktor\u00fdch P\u00e1n vyhnal spred synov Izraela.",
    "27": "Ke\u010f Achab po\u010dul tieto slov\u00e1, roztrhol si r\u00facho, na telo si obliekol vrecovinu a postil sa; spal vo vrecovine a chodil sk\u013e\u00fa\u010den\u00fd.",
    "28": "Vtedy P\u00e1n oslovil Tesbana Eli\u00e1\u0161a:",
    "29": "\"Videl si, ako sa Achab predo mnou pokoril? Preto\u017ee sa pokoril predo mnou, neprivediem ne\u0161\u0165astie za jeho \u017eivota. Za dn\u00ed jeho syna privediem ne\u0161\u0165astie na jeho dom!\""
}