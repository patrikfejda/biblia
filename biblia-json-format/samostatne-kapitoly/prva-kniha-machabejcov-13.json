{
    "1": "\u0160imon sa dopo\u010dul, \u017ee Tryfon zhroma\u017edil ve\u013ek\u00e9 vojsko aby mohol vtrhn\u00fa\u0165 do J\u00fadskej krajiny a zni\u010di\u0165 ju.",
    "2": "Pritom pozoroval \u00fazkos\u0165 a strach \u013eudu. Preto sa vybral do Jeruzalema a zvolal t\u00e1bor \u013eudu.",
    "3": "Povzbudzoval ich a vravel: \"Sami viete, \u010do sme vykonali za Z\u00e1kon a sv\u00e4ty\u0148u ja, moji bratia a dom m\u00f4jho otca a tie\u017e ak\u00e9 boje a \u00fazkosti sme preto prest\u00e1li.",
    "4": "V\u0161etci moji bratia zahynuli za Izrael. Len s\u00e1m som zostal.",
    "5": "Kie\u017e je \u010faleko odo m\u0148a, aby som \u0161etril svoj \u017eivot v akomko\u013evek \u010dase s\u00fa\u017eenia! Seba nepoklad\u00e1m za cennej\u0161ieho, ako (boli) moji bratia.",
    "6": "Budem sa pomsti\u0165 za svoj \u013eud, za sv\u00e4ty\u0148u za na\u0161e man\u017eelky a deti, lebo v\u0161etci pohania sa spol\u010dili z nen\u00e1visti, aby n\u00e1s zni\u010dili.\"",
    "7": "Ke\u010f \u013eud po\u010dul tieto slov\u00e1, prebudil sa v jeho srdci niekdaj\u0161\u00ed z\u00e1pal",
    "8": "a odpovedali hlasit\u00fdm zvolan\u00edm: \"Ty si n\u00e1\u0161 vodca miesto J\u00fadu a tvojho brata Jonat\u00e1na!",
    "9": "Ve\u010f n\u00e1\u0161 boj! Urob\u00edme v\u0161etko, \u010doko\u013evek n\u00e1m rozk\u00e1\u017ee\u0161.\"",
    "10": "Pozbieral v\u0161etk\u00fdch bojaschopn\u00fdch mu\u017eov, postaral sa, aby boli r\u00fdchle dokon\u010den\u00e9 m\u00fary Jeruzalema, a v\u00f4kol ho opevnil.",
    "11": "Do Joppe poslal Jonat\u00e1na, syna Absalomovho, a s n\u00edm dostato\u010dn\u00e9 vojsko; on vyhnal tamoj\u0161ie osadenstvo a natrvalo tam ostal.",
    "12": "Tryfon medzit\u00fdm odtiahol s ve\u013ek\u00fdm vojskom od Ptolemaidy, aby vtrhol do j\u00fadskej krajiny; zajat\u00e9ho Jonat\u00e1na mal so sebou.",
    "13": "\u0160imon sa ut\u00e1boril v Adide na okraji roviny.",
    "14": "Ke\u010f sa Tryfon dozvedel, \u017ee \u0160imon nast\u00fapil na miesto svojho brata Jonat\u00e1na a \u017ee sa chce s n\u00edm pusti\u0165 do boja, odk\u00e1zal mu po posloch:",
    "15": "\"Tvojho brata Jonat\u00e1na dr\u017e\u00edme v zajat\u00ed pre peniaze, ktor\u00e9 dlhuje kr\u00e1\u013eovskej pokladnici zo zveren\u00fdch mu \u00faradov.",
    "16": "Po\u0161li sto talentov striebra a dvoch jeho synov ako rukojemn\u00edkov - aby od n\u00e1s neodpadol po prepusten\u00ed -, a prepust\u00edme ho.\"",
    "17": "\u0160imon spoznal, \u017ee s n\u00edm rozpr\u00e1vaj\u00fa \u013estivo, predsa v\u0161ak nariadil posla\u0165 striebro a chlapcov, aby neupadol do ve\u013ekej nen\u00e1visti u \u013eudu.",
    "18": "Ve\u010f by povedali: \"Len preto zahynul, lebo som mu neposlal striebro a chlapcov.\"",
    "19": "Poslal teda chlapcov a sto talentov. Ale on nedodr\u017eal slovo a Jonat\u00e1na neprepustil.",
    "20": "Potom sa Tryfon vydal na pochod, aby vtrhol do krajiny a zni\u010dil ju. Tiahol ok\u013eukou do Adory. Ale \u0160imon mu bol so svoj\u00edm vojskom st\u00e1le v boku po celej ceste, kade tiahol.",
    "21": "Hradn\u00e1 pos\u00e1dka vyslala k Tryfonovi poslov, ktor\u00ed ho mali pohn\u00fa\u0165 k tomu, aby k nim \u010d\u00edm sk\u00f4r pri\u0161iel cez p\u00fa\u0161\u0165 a poslal im potravu.",
    "22": "Tryfon sa u\u017e aj pripravil na cestu s celou svojou jazdou; len\u017ee v noci napadlo ve\u013emi ve\u013ea snehu, tak\u017ee sa pre sneh nemohol da\u0165 na pochod. Preto odtiahol a vybral sa do Gala\u00e1du.",
    "23": "Ke\u010f sa pribl\u00ed\u017eil k Baskame, zabil Jonat\u00e1na a tam ho aj pochovali.",
    "24": "Potom sa Tryfon obr\u00e1til a odtiahol do svojej krajiny.",
    "25": "\u0160imon dal prinies\u0165 kosti svojho brata Jonat\u00e1na a pochoval ich v Modeine, meste svojich otcov.",
    "26": "V\u0161etci Izraeliti ho oplak\u00e1vali ve\u013ek\u00fdm pla\u010dom a \u017eialili za n\u00edm mnoho dn\u00ed.",
    "27": "\u0160imon vybudoval nad hrobom svojho, otca a svojich bratov vysok\u00fd a z\u010faleka vidite\u013en\u00fd n\u00e1hrobn\u00edk z kame\u0148a hladen\u00e9ho spredu i zozadu.",
    "28": "Na\u0148 postavil sedem pyram\u00edd, jednu oproti druhej, toti\u017e otcovi, matke a \u0161tyrom bratom.",
    "29": "K tomu e\u0161te pristavil dookola ve\u013ek\u00e9 st\u013apy. Na st\u013apy dal pripevni\u0165 zbroj na ve\u010dn\u00fa pamiatku a ved\u013ea zbroje vytesa\u0165 lode, aby ich mohli vidie\u0165 v\u0161etci, \u010do sa plavili po mori.",
    "30": "Tak\u00fd je hrob, ktor\u00fd urobil v Modeine, a stoj\u00ed a\u017e podnes.",
    "31": "Tryfon zaobch\u00e1dzal s mlad\u00fdm kr\u00e1\u013eom Antiochom \u013estivo a dal ho zabi\u0165.",
    "32": "Stal sa miesto neho kr\u00e1\u013eom, polo\u017eil si na hlavu korunu \u00c1zie a narobil mnoho zla v krajine.",
    "33": "\u0160imon v\u0161ak vybudoval j\u00fadske pevnosti a vystrojil ich vysok\u00fdmi ve\u017eami, siln\u00fdmi m\u00farmi, br\u00e1nami a z\u00e1vorami. Tie\u017e potrav\u00edn uskladnil do pevnost\u00ed.",
    "34": "Potom \u0160imon vybral mu\u017eov a poslal ich ku kr\u00e1\u013eovi Demetriovi, aby urobil krajine nejak\u00fa \u00fa\u013eavu; cel\u00e9 Tryfonovo po\u010d\u00ednanie bolo toti\u017e iba lupi\u010dstvo.",
    "35": "Na t\u00fato prosbu vyslal kr\u00e1\u013e Demetrius posolstvo a odpovedal mu listom tohto znenia:",
    "36": "\"Kr\u00e1\u013e Demetrius posiela \u0160imonovi, ve\u013ek\u0148azovi a priate\u013eovi kr\u00e1\u013eov, ako aj star\u0161\u00edm a \u017eidovsk\u00e9mu n\u00e1rodu pozdrav.",
    "37": "Zlat\u00fa korunu a palmov\u00fa ratoles\u0165, ktor\u00fa ste poslali, sme prijali a hotov\u00ed sme uzavrie\u0165 s vami trval\u00fd pokoj. Nap\u00ed\u0161eme tie\u017e \u00faradn\u00edkom, aby v\u00e1m dali \u00fa\u013eavu na poplatkoch.",
    "38": "\u00da\u013eavy, ktor\u00e9 sme v\u00e1m udelili, zost\u00e1vaj\u00fa v platnosti. Takisto si podr\u017e\u00edte aj pevnosti, ktor\u00e9 ste si vybudovali.",
    "39": "Odp\u00fa\u0161\u0165ame v\u00e1m nedopatrenia a chyby (u\u010dinen\u00e9) a\u017e podnes; priam tak korunu, ktor\u00fa dlhujete. Ak e\u0161te vyberali aj v Jeruzaleme nejak\u00fd in\u00fd poplatok, u\u017e ho nebud\u00fa odv\u00e1dza\u0165.",
    "40": "Ak sa prihl\u00e1sia niektor\u00ed schopn\u00ed z v\u00e1s na na\u0161u osobn\u00fa str\u00e1\u017e, m\u00f4\u017eu by\u0165 pribrat\u00ed. Kie\u017e panuje medzi nami pokoj!\"",
    "41": "Tak bolo roku stosedemdesiateho s\u0148at\u00e9 jarmo pohanov z Izraela.",
    "42": "A \u017eidovsk\u00fd n\u00e1rod za\u010dal p\u00edsa\u0165 v listin\u00e1ch a zmluv\u00e1ch: \"V prvom roku \u0160imona, ve\u013ek\u00e9ho \u017eidovsk\u00e9ho ve\u013ek\u0148aza, vojvodcu a knie\u017ea\u0165a.\"",
    "43": "V t\u00fdch d\u0148och sa \u0160imon ut\u00e1boril pri Gazare a obk\u013e\u00fa\u010dil ju vojskom. Zhotovil dob\u00fdvac\u00ed stroj a prisunul ho a\u017e k mestu. Udrel n\u00edm na jednu ve\u017eu a dobyl ju.",
    "44": "Vojaci, ktor\u00ed boli v dob\u00fdvacom stroji, vyrazili do mesta, v ktorom nastalo ve\u013ek\u00e9 vzru\u0161enie.",
    "45": "Obyvatelia mesta vyst\u00fapili so \u017eenami a de\u0165mi na m\u00far, roztrhli si odev, hlasite kri\u010dali, \u017eiadali \u0160imona, aby im podal pravicu,",
    "46": "a volali: \"Nezaobch\u00e1dzaj s nami pod\u013ea na\u0161ich zl\u00fdch skutkov, ale pod\u013ea svojho milosrdenstva!\"",
    "47": "\u0160imon sa dal uzmieri\u0165 a prestal proti nim bojova\u0165. Predsa ich v\u0161ak vyhnal z mesta, dal vy\u010disti\u0165 domy, v ktor\u00fdch boli modly, a a\u017e potom vtiahol do neho za hlaholu \u017ealmov a chv\u00e1lospevov.",
    "48": "Odstr\u00e1nil z neho ka\u017ed\u00fa (modl\u00e1rsku) ne\u010distotu, osadil tam Z\u00e1konu oddan\u00fdch mu\u017eov, opevnil ho a postavil si v \u0148om dom.",
    "49": "Medzit\u00fdm bol obyvate\u013eom jeruzalemsk\u00e9ho hradu znemo\u017enen\u00fd ak\u00fdko\u013evek styk krajinou aj ka\u017ed\u00fd n\u00e1kup a predaj. Preto mali ve\u013ek\u00fd nedostatok a dos\u0165 z nich zahynulo hladom.",
    "50": "Tu volali k \u0160imonovi, aby si mohli s n\u00edm poda\u0165 pravicu; i podal im ju. Ale vyhnal ich odtia\u013e a o\u010distil hrad od (modl\u00e1rskych) po\u0161kv\u0155n.",
    "51": "Vo\u0161li do neho dvadsiateho tretieho d\u0148a druh\u00e9ho mesiaca stosedemdesiateho prv\u00e9ho roku s chv\u00e1lospevom a s palmov\u00fdmi ratoles\u0165ami, s citarami, cimbalmi a harfami, so spevmi a pies\u0148ami, preto\u017ee bol z Izraela vyhuben\u00fd \u00fahlavn\u00fd nepriate\u013e.",
    "52": "A nariadil, aby bol tento de\u0148 sl\u00e1ven\u00fd ka\u017edoro\u010dne s veselos\u0165ou.",
    "53": "Opevnil chr\u00e1mov\u00fd vrch ved\u013ea hradu a b\u00fdval tam so svojimi.",
    "54": "Ke\u010f videl \u0160imon, \u017ee jeho syn J\u00e1n je udatn\u00fd mu\u017e, ustanovil ho za hlavn\u00e9ho velite\u013ea v\u0161etk\u00fdch oddielov a b\u00fdval v Gazare."
}