{
    "1": "V osemn\u00e1stom roku kr\u00e1\u013ea Jeroboama, Nabatovho syna, sa Abiam stal kr\u00e1\u013eom nad J\u00fadom.",
    "2": "Tri roky kra\u013eoval v Jeruzaleme. Meno jeho matky bolo Ma\u00e1cha, Absalomova dc\u00e9ra.",
    "3": "Chodil vo v\u0161etk\u00fdch hriechoch svojho otca, ktor\u00e9 pred n\u00edm p\u00e1chal; jeho srdce nebolo celkom oddan\u00e9 P\u00e1novi, svojmu Bohu, ako srdce jeho otca D\u00e1vida.",
    "4": "Lebo len kv\u00f4li D\u00e1vidovi mu P\u00e1n, jeho Boh, nechal lampu v Jeruzaleme, ke\u010f vzbudil po \u0148om jeho syna a zachoval Jeruzalem.",
    "5": "Preto, \u017ee D\u00e1vid robil, \u010do sa p\u00e1\u010di P\u00e1novi, a po v\u0161etky dni svojho \u017eivota sa neodklonil od ni\u010doho, \u010do mu prik\u00e1zal, okrem pr\u00edpadu Hetejca Uri\u00e1\u0161a.",
    "6": "(Medzi Roboamom a Jeroboamom bola po v\u0161etky dni jeho \u017eivota vojna.)",
    "7": "Ostatok Abiamov\u00fdch dej\u00edn a v\u0161etko, \u010do urobil, je nap\u00edsan\u00e9 v Knihe letopisov j\u00fadskych kr\u00e1\u013eov. Medzi Abiamom a Jeroboamom bola vojna.",
    "8": "Potom sa Abiam ulo\u017eil k svojim otcom a pochovali ho v D\u00e1vidovom meste. -",
    "9": "V dvadsiatom roku izraelsk\u00e9ho kr\u00e1\u013ea Jeroboama sa Asa stal kr\u00e1\u013eom nad J\u00fadom.",
    "10": "\u0160tyridsa\u0165jeden rokov kra\u013eoval v Jeruzaleme. Meno jeho (starej) matky bolo Ma\u00e1cha, Absalomova dc\u00e9ra.",
    "11": "Asa robil, \u010do sa p\u00e1\u010di P\u00e1novi, ako jeho otec D\u00e1vid.",
    "12": "Odstr\u00e1nil z krajiny zasv\u00e4tencov a odstr\u00e1nil v\u0161etky modly, ktor\u00e9 urobili jeho otcovia.",
    "13": "Odstr\u00e1nil tie\u017e svoju (star\u00fa) matku Ma\u00e1chu z postavenia k\u0148a\u017enej, lebo dala A\u0161ere urobi\u0165 necudn\u00fd pomn\u00edk. Asa zr\u00fatil jej ohavn\u00fa modlu a sp\u00e1lil ju v \u00fadol\u00ed Kedronu.",
    "14": "Ale v\u00fd\u0161iny odstr\u00e1nen\u00e9 neboli. Asovo srdce v\u0161ak bolo po v\u0161etky jeho dni oddan\u00e9 P\u00e1novi.",
    "15": "Dal tie\u017e donies\u0165 do P\u00e1novho domu dary, ktor\u00e9 zasv\u00e4til jeho otec, a dary, ktor\u00e9 zasv\u00e4til on s\u00e1m: striebro, zlato a n\u00e1doby.",
    "16": "Medzi Asom a izraelsk\u00fdm kr\u00e1\u013eom B\u00e1som bola vojna po v\u0161etky ich dni.",
    "17": "Izraelsk\u00fd kr\u00e1\u013e B\u00e1sa toti\u017e pritiahol proti J\u00fadsku a opevnil R\u00e1mu, aby j\u00fadskemu kr\u00e1\u013eovi Asovi zabr\u00e1nil v\u00fdchod a pr\u00edstup.",
    "18": "Nato vzal Asa v\u0161etko striebro a zlato, ktor\u00e9 ostalo v pokladnici P\u00e1novho domu a v pokladnici kr\u00e1\u013eovsk\u00e9ho domu, dal to svojim slu\u017eobn\u00edkom a kr\u00e1\u013e Asa ich poslal k Benadadovi, synovi Tabremona, syna Heziona, kr\u00e1\u013eovi Aramu, ktor\u00fd b\u00fdval v Damasku, s odkazom:",
    "19": "\"Nech je zmluva medzi mnou a tebou, medzi moj\u00edm otcom a tvoj\u00edm otcom! H\u013ea, posielam ti dar, striebro a zlato. Zru\u0161 teda zmluvu, ktor\u00fa m\u00e1\u0161 s izraelsk\u00fdm kr\u00e1\u013eom B\u00e1som, aby odtiahol odo m\u0148a.\"",
    "20": "Benadad s\u00fahlasil s kr\u00e1\u013eom Asom, poslal svojich vojensk\u00fdch velite\u013eov proti mest\u00e1m Izraela a porazil Ahion, Dan, Abel-Bet-Ma\u00e1chu a cel\u00fd Keneret s cel\u00fdm \u00fazem\u00edm Neftaliho.",
    "21": "Ke\u010f sa to dopo\u010dul B\u00e1sa, prestal opev\u0148ova\u0165 R\u00e1mu a vr\u00e1til sa do Tersy.",
    "22": "Kr\u00e1\u013e Asa zvolal cel\u00e9 J\u00fadsko, nik nebol osloboden\u00fd, a rozobrali kame\u0148 a drevo, ktor\u00fdm B\u00e1sa opev\u0148oval R\u00e1mu. Kr\u00e1\u013e Asa n\u00edm opevnil Benjam\u00ednovu Gabau a Masfu.",
    "23": "Ostatok Asov\u00fdch dej\u00edn, v\u0161etko jeho hrdinstvo a v\u0161etko, \u010do urobil; ako i mest\u00e1, ktor\u00e9 opevnil, je nap\u00edsan\u00e9 v Knihe letopisov j\u00fadskych kr\u00e1\u013eov. Vo svojej starobe v\u0161ak trpel na nohy.",
    "24": "Potom sa Asa ulo\u017eil k svojim otcom a pochovali ho s jeho otcami v meste jeho otca D\u00e1vida. -",
    "25": "Jeroboamov syn Nadab sa stal kr\u00e1\u013eom nad Izraelom v druhom roku j\u00fadskeho kr\u00e1\u013ea Asu a dva roky kra\u013eoval nad Izraelom.",
    "26": "Robil, \u010do sa P\u00e1novi nep\u00e1\u010di, chodil po ceste svojho otca a v hriechoch, ktor\u00fdmi zviedol na hriech Izrael.",
    "27": "Sprisahal sa proti nemu Ahi\u00e1\u0161ov syn B\u00e1sa z Isacharovho domu. A B\u00e1sa ho zabil pri Gebetone, ktor\u00fd patril Fili\u0161t\u00edncom. Nadab toti\u017e a cel\u00fd Izrael obliehali Gebeton.",
    "28": "B\u00e1sa ho zabil v tre\u0165om roku j\u00fadskeho kr\u00e1\u013ea Asu a stal sa kr\u00e1\u013eom namiesto neho.",
    "29": "Ke\u010f sa stal kr\u00e1\u013eom, pobil cel\u00fd Jeroboamov dom, nenechal z Jeroboama ani du\u0161e, a\u017e ho vyhubil pod\u013ea P\u00e1novho slova, ktor\u00e9 povedal prostredn\u00edctvom svojho sluhu S\u00edlana Ahi\u00e1\u0161a",
    "30": "pre Jeroboamov hriech, ktor\u00fd sp\u00e1chal a ku ktor\u00e9mu zviedol Izrael, a pre dr\u00e1\u017edenie, ktor\u00fdm popudzoval P\u00e1na, Izraelovho Boha.",
    "31": "Ostatok Nadabov\u00fdch dej\u00edn a v\u0161etko, \u010do urobil, je nap\u00edsan\u00e9 v Knihe letopisov izraelsk\u00fdch kr\u00e1\u013eov.",
    "32": "Medzi Asom a medzi izraelsk\u00fdm kr\u00e1\u013eom B\u00e1som bola vojna po v\u0161etky ich dni. -",
    "33": "V tre\u0165om roku j\u00fadskeho kr\u00e1\u013ea Asu sa Ahi\u00e1\u0161ov syn B\u00e1sa stal kr\u00e1\u013eom nad cel\u00fdm Izraelom v Terse na dvadsa\u0165\u0161tyri rokov.",
    "34": "Robil, \u010do sa P\u00e1novi nep\u00e1\u010di, kr\u00e1\u010dal po Jeroboamovej ceste a v hriechu, ktor\u00fdm zviedol na hriech Izrael."
}