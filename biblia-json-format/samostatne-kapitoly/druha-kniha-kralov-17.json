{
    "1": "V dvan\u00e1stom roku j\u00fadskeho kr\u00e1\u013ea Achaza sa v Sam\u00e1rii stal na dev\u00e4\u0165 rokov kr\u00e1\u013eom nad Izraelom Os\u00e9, syn Elu.",
    "2": "Robil, \u010do sa P\u00e1novi nep\u00e1\u010di, nie v\u0161ak nato\u013eko ako izraelsk\u00ed kr\u00e1li, ktor\u00ed boli pred n\u00edm.",
    "3": "Vytiahol proti nemu as\u00fdrsky kr\u00e1\u013e Salmanassar a Os\u00e9 sa stal jeho poddan\u00fdm a platil mu poplatok.",
    "4": "Ale as\u00fdrsky kr\u00e1\u013e zistil u Os\u00e9ho zradu, lebo poslal poslov ku kr\u00e1\u013eovi Egypta Suovi a neposlal ako ka\u017edoro\u010dne poplatok as\u00fdrskemu kr\u00e1\u013eovi. Preto ho as\u00fdrsky kr\u00e1\u013e dal chyti\u0165 a vrhn\u00fa\u0165 do \u017eal\u00e1ra.",
    "5": "Potom pre\u0161iel as\u00fdrsky kr\u00e1\u013e cel\u00fa krajinu, tiahol proti Sam\u00e1rii a tri roky ju obliehal.",
    "6": "V deviatom roku Os\u00e9ho as\u00fdrsky kr\u00e1\u013e Sam\u00e1riu zaujal. Izraelitov odviedol do zajatia do As\u00fdrska a usadil ich v Hale a pri Habore, rieke Gozanu, a v mest\u00e1ch M\u00e9dov. -",
    "7": "Izraeliti sa prehre\u0161ili proti P\u00e1novi, svojmu Bohu, ktor\u00fd ich vyviedol z egyptskej krajiny z podru\u010dia egyptsk\u00e9ho kr\u00e1\u013ea fara\u00f3na, a uctievali cudz\u00edch bohov.",
    "8": "Chodili pod\u013ea oby\u010dajov n\u00e1rodov, ktor\u00e9 P\u00e1n vyhnal spred Izraelitov, a (pod\u013ea oby\u010dajov) izraelsk\u00fdch kr\u00e1\u013eov, ktor\u00ed to zaviedli.",
    "9": "Pritom Izraeliti zam\u00fd\u0161\u013eali proti P\u00e1novi, svojmu Bohu, nepatri\u010dn\u00e9 veci a nastavali si v\u00fd\u0161in v ka\u017edom meste, po\u010dn\u00fac od str\u00e1\u017enej ve\u017ee a\u017e po opevnen\u00e9 mesto.",
    "10": "Stavali si pomn\u00edky a a\u0161ery na ka\u017edom vy\u0161\u0161om kopci a pod ka\u017ed\u00fdm zelen\u00fdm stromom.",
    "11": "A tymian p\u00e1lili na ka\u017edej v\u00fd\u0161ine ako n\u00e1rody, ktor\u00e9 P\u00e1n pred nimi odviedol do zajatia, a vyv\u00e1dzali zl\u00e9 veci, aby popudzovali P\u00e1na.",
    "12": "Sl\u00fa\u017eili modl\u00e1m, o \u010dom im P\u00e1n povedal: \"Nesmiete to robi\u0165!\"",
    "13": "A P\u00e1n varoval Izrael a J\u00fadu prostredn\u00edctvom v\u0161etk\u00fdch prorokov a v\u0161etk\u00fdch vidcov: \"Vr\u00e1\u0165te sa zo svojich zl\u00fdch ciest a zachov\u00e1vajte moje pr\u00edkazy a predpisy presne pod\u013ea nau\u010denia, ktor\u00e9 som dal va\u0161im otcom a ktor\u00e9 som v\u00e1m poslal po svojich sluhoch prorokoch!\"",
    "14": "No nepo\u010d\u00favali, ale zatvrdili si \u0161iju ako ich otcovia, ktor\u00ed neverili P\u00e1novi, svojmu Bohu.",
    "15": "Zavrhli jeho predpisy, jeho zmluvu, ktor\u00fa uzavrel s ich otcami, i jeho v\u00fdstrahy, ktor\u00fdmi ich varoval, a i\u0161li za m\u00e1rnos\u0165ou, tak\u017ee sa stali m\u00e1rnymi, a za pohanmi, ktor\u00ed s\u00fa okolo nich, o ktor\u00fdch im P\u00e1n prik\u00e1zal, aby nerobili tak ako oni.",
    "16": "Opustili v\u0161etky pr\u00edkazy P\u00e1na, svojho Boha, urobili si liate modly, dve te\u013ece, narobili si a\u0161ier, kla\u0148ali sa cel\u00e9mu nebesk\u00e9mu vojsku a sl\u00fa\u017eili B\u00e1lovi.",
    "17": "Svojich synov a dc\u00e9ry prev\u00e1dzali cez ohe\u0148, zaoberali sa \u010darodejstvom a ve\u0161ten\u00edm a zapredali sa kona\u0165, \u010do sa P\u00e1novi nep\u00e1\u010di, aby ho dr\u00e1\u017edili.",
    "18": "Preto sa P\u00e1n ve\u013emi rozhneval na Izrael a odstr\u00e1nil ho spred seba, tak\u017ee nezostal, iba kme\u0148 J\u00fadu.",
    "19": "Ale ani J\u00fada nezachoval pr\u00edkazy P\u00e1na, svojho Boha, a i\u0161iel za ustanoviz\u0148ami Izraela, ktor\u00e9 si ten zaviedol.",
    "20": "Preto P\u00e1n zavrhol cel\u00e9 potomstvo Izraela a upokoril ho, vyd\u00e1val ho do r\u00fak lupi\u010dov, a\u017e ho odvrhol spred seba.",
    "21": "Ke\u010f odtrhol Izrael od D\u00e1vidovho domu, ustanovili si za kr\u00e1\u013ea Nabatovho syna Jeroboama. Len\u017ee Jeroboam odviedol Izraelitov od P\u00e1na a naviedol ich na ve\u013ek\u00e9 hriechy.",
    "22": "A synovia Izraela chodili vo v\u0161etk\u00fdch hriechoch Jeroboama, ktor\u00e9 p\u00e1chal, a neodklonili sa od nich,",
    "23": "a\u017e k\u00fdm P\u00e1n neodstr\u00e1nil Izrael spred seba, ako hovoril prostredn\u00edctvom v\u0161etk\u00fdch svojich sluhov prorokov, a (k\u00fdm) neodviedol Izrael z jeho krajiny do zajatia do As\u00fdrska a\u017e po dne\u0161n\u00fd de\u0148. -",
    "24": "As\u00fdrsky kr\u00e1\u013e priviedol z B\u00e1belu, z Kuty, Avy, Ematu a Sefarvaimu (\u013eud\u00ed) a usadil ich v mest\u00e1ch Sam\u00e1rie namiesto synov Izraela. Oni zaujali Sam\u00e1riu a obsadili jej mest\u00e1.",
    "25": "Ke\u010f tam za\u010dali b\u00fdva\u0165, nepreukazovali P\u00e1novi \u00factu, preto P\u00e1n poslal na nich levy, ktor\u00e9 ich zab\u00edjali.",
    "26": "Tu ozn\u00e1mili as\u00fdrskemu kr\u00e1\u013eovi: \"N\u00e1rody, ktor\u00e9 si pres\u00eddlil a usadil v mest\u00e1ch Sam\u00e1rie, nepoznaj\u00fa oby\u010daje Boha krajiny. Preto poslal na nich levy a ony ich zab\u00edjali preto, \u017ee nepoznaj\u00fa oby\u010daje Boha krajiny.\"",
    "27": "Vtedy as\u00fdrsky kr\u00e1\u013e rozk\u00e1zal: \"Zave\u010fte ta jedn\u00e9ho z k\u0148azov, ktor\u00fdch ste odtia\u013e pres\u00eddlili! Nech ide, nech sa tam usad\u00ed - a nech ich u\u010d\u00ed oby\u010dajom Boha krajiny!\"",
    "28": "I\u0161iel teda jeden z k\u0148azov, ktor\u00fdch pres\u00eddlili zo Sam\u00e1rie, usadil sa v Beteli a u\u010dil ich, ako maj\u00fa uctieva\u0165 P\u00e1na.",
    "29": "Ale ka\u017ed\u00fd n\u00e1rod si urobil vlastn\u00fdch bohov a ulo\u017eil ich v chr\u00e1moch na v\u00fd\u0161in\u00e1ch, ktor\u00e9 narobili Samarit\u00e1ni, ka\u017ed\u00fd n\u00e1rod vo svojom meste, v ktorom b\u00fdval.",
    "30": "\u013dudia z B\u00e1belu si urobili Sochotbenot, \u013eudia z Kuty si urobili Nergala, \u013eudia z Ematu si spravili Asimu,",
    "31": "Avania si urobili Nibchaza a Tartaka a Sefarvaimci p\u00e1lili v ohni svoje deti Adramelechovi a Anamelechovi, bohom Sefarvaimu.",
    "32": "Pritom uctievali P\u00e1na a ustanovili spomedzi seba k\u0148azov v\u00fd\u0161in, ktor\u00ed im konali slu\u017ebu v chr\u00e1moch v\u00fd\u0161in.",
    "33": "Uctievali aj P\u00e1na, s\u00fa\u010dasne v\u0161ak sl\u00fa\u017eili aj svojim bohom pod\u013ea zvyku n\u00e1rodov, spomedzi ktor\u00fdch ich pres\u00eddlili.",
    "34": "A podnes konaj\u00fa pod\u013ea predo\u0161l\u00fdch zvykov. P\u00e1na si nectia, ani nekonaj\u00fa pod\u013ea jeho predpisov a ustanoven\u00ed, pod\u013ea z\u00e1kona a pr\u00edkazu, \u010do dal P\u00e1n synom Jakuba, ktor\u00e9mu dal meno Izrael.",
    "35": "S nimi P\u00e1n uzavrel zmluvu a prik\u00e1zal im: \"In\u00fdch bohov neuctievajte, nekla\u0148ajte sa im, nesl\u00fa\u017ete im a neprin\u00e1\u0161ajte im obety!",
    "36": "Ale iba P\u00e1na, ktor\u00fd v\u00e1s vyviedol z Egypta ve\u013ekou mocou a vystret\u00fdm ramenom, uctievajte, jemu sa kla\u0148ajte a prin\u00e1\u0161ajte obety!",
    "37": "Predpisy, ustanovenia, z\u00e1kon a prik\u00e1zanie, ktor\u00e9 v\u00e1m nap\u00edsal, bedlivo po v\u0161etky dni zachov\u00e1vajte; a in\u00fdch bohov neuctievajte!",
    "38": "Nezabudnite na zmluvu, ktor\u00fa som s vami uzavrel, a neuctievajte in\u00fdch bohov.",
    "39": "Ale uctievajte P\u00e1na, svojho Boha, a on v\u00e1s vyslobod\u00ed z ruky v\u0161etk\u00fdch va\u0161ich nepriate\u013eov.\"",
    "40": "Oni v\u0161ak neposl\u00fachli, ale konali pod\u013ea svojej predo\u0161lej oby\u010daje.",
    "41": "Tieto n\u00e1rody teda ctili P\u00e1na a sl\u00fa\u017eili aj svojim modl\u00e1m. Aj ich deti a detn\u00e9 deti robili tak, ako robili ich otcovia, a\u017e po dne\u0161n\u00fd de\u0148."
}