{
    "1": "V tom \u010dase nebolo v Izraeli kr\u00e1\u013ea. Vtedy si kme\u0148 Danovcov h\u013eadal vlastn\u00e9 \u00fazemie na os\u00eddlenie, lebo a\u017e dovtedy mu nepripadol dedi\u010dn\u00fd podiel medzi Izraelov\u00fdmi kme\u0148mi.",
    "2": "Preto vyslali Danovci zo svojich rodov p\u00e4\u0165 mu\u017eov, mu\u017eov ve\u013emi udatn\u00fdch zo svojho najju\u017enej\u0161ieho pohrani\u010dia, zo Saray a Estaola, aby presk\u00famali krajinu a obozn\u00e1mili sa s \u0148ou. Povedali im: \"Cho\u010fte a obzrite krajinu!\" Tak pri\u0161li na Efraimsk\u00e9 pohorie do Michovho domu, aby tam prenocovali.",
    "3": "Ke\u010f boli ne\u010faleko Michovho domu a po hlase spoznali mlad\u00e9ho levitu, zastavili sa tam a vypytovali sa ho: \"Kto \u0165a sem priviedol? \u010co tu rob\u00ed\u0161? A \u010do tu h\u013ead\u00e1\u0161?\"",
    "4": "Odpovedal im: \"To a to mi urobil Micha. Najal si ma a stal som sa jeho k\u0148azom.\"",
    "5": "Potom ho poprosili: \"Op\u00fdtaj sa Boha, aby sme vedeli, \u010di bude \u0161\u0165astn\u00e1 na\u0161a cesta, na ktor\u00fa sa vyd\u00e1vame!\"",
    "6": "K\u0148az im odpovedal: \"Cho\u010fte v pokoji! Cesta, na ktor\u00fa sa vyber\u00e1te, je mil\u00e1 Bohu.\" -",
    "7": "Tak sa t\u00ed piati mu\u017eovia pobrali \u010falej, a\u017e pri\u0161li do Lais. A videli tam \u013eud\u00ed, ktor\u00ed b\u00fdvali pod\u013ea sp\u00f4sobu Sidon\u010danov bezstarostne, ticho a pokojne. Nikomu v krajine nekrivdili, aby strhli na seba panstvo, od Sidona boli \u010faleko a s ostatn\u00fdm svetom nemali ni\u010d do \u010dinenia.",
    "8": "Ke\u010f sa vr\u00e1tili k svojim bratom do Saray a Estaolu, ich bratia sa ich p\u00fdtali: \"Ako ste pochodili?\"",
    "9": "Odpovedali: \"Hor' sa! Vytiahnime proti nim! Videli sme toti\u017e krajinu, ktor\u00e1 je naozaj ve\u013emi dobr\u00e1. Azda e\u0161te v\u00e1hate? Neot\u00e1\u013eajte, ale vyberte sa u\u017e! Treba len vyrazi\u0165 a\u00a0krajinu zauja\u0165!",
    "10": "Ke\u010f ta d\u00f4jdete, dostanete sa k bezstarostn\u00e9mu \u013eudu a do ve\u013emi roz\u013eahlej krajiny - Boh ju d\u00e1 do va\u0161ej ruky -, na miesto, kde je hojnos\u0165 v\u0161etk\u00e9ho, \u010do je na zemi.\" -",
    "11": "Vytiahlo teda odtia\u013e - z kme\u0148a Danovcov, zo Saray a Estaola - \u0161es\u0165sto mu\u017eov vyzbrojen\u00fdch do boja.",
    "12": "Na svojom pochode t\u00e1borili v Kirjatiarime v J\u00fadsku. Preto sa to miesto naz\u00fdva Machane-Dan (\"T\u00e1bor Danovcov\") a\u017e podnes. Je to z\u00e1padne od Kirjatiarima.",
    "13": "Odtia\u013e tiahli \u010falej na Efraimsk\u00e9 pohorie a do\u0161li k Michovmu domu.",
    "14": "Piati mu\u017eovia, ktor\u00ed boli na v\u00fdzvedy v krajine Lais, za\u010dali rozpr\u00e1va\u0165 svojim bratom: \"Viete, \u017ee v t\u00fdchto domoch je ef\u00f3d i terafim a modla s ob\u0165ahom? Ale aby ste vedeli, \u010do m\u00e1te teraz robi\u0165!\"",
    "15": "Zabo\u010dili ta, vo\u0161li do domu mlad\u00e9ho levitu, do Michovho domu, a pozdravili ho.",
    "16": "Ale t\u00fdch \u0161es\u0165sto ozbrojen\u00fdch mu\u017eov (Danovcov) zostalo st\u00e1\u0165 pred br\u00e1nou.",
    "17": "Piati mu\u017eovia, ktor\u00ed boli na v\u00fdzvedy v krajine, vst\u00fapili a vnikli dnu, aby vzali modlu s ob\u0165ahom; ef\u00f3d a terafim. K\u0148az v\u0161ak zostal pred br\u00e1nou pri t\u00fdch \u0161es\u0165sto mu\u017eoch, vyzbrojen\u00fdch do boja.",
    "18": "Ke\u010f vo\u0161li do Michovho domu a odn\u00e1\u0161ali modlu s ob\u0165ahom, ef\u00f3d a terafim, op\u00fdtal sa ich k\u0148az: \"\u010co to rob\u00edte?\"",
    "19": "Odpovedali mu: \"Ml\u010d! Polo\u017e si ruku na \u00fasta! Po\u010f s nami a bu\u010f n\u00e1m otcom a k\u0148azom! \u010co ti je lep\u0161ie, by\u0165 k\u0148azom v dome jedn\u00e9ho mu\u017ea alebo by\u0165 k\u0148azom v jednom kmeni a Izraelovom rode?\"",
    "20": "Pritom sa k\u0148azova myse\u013e rozjasnila. Vzal ef\u00f3d, terafim i modlu a pripojil sa k \u013eudu.",
    "21": "Nato odtiahli a i\u0161li \u010falej. Deti, st\u00e1da a cennosti pustili napred.",
    "22": "Ke\u010f u\u017e boli \u010faleko od Michovho domu, zvolali sa mu\u017eovia, \u010do b\u00fdvali v domoch, ktor\u00e9 patrili k domu Michovmu, a pustili sa za Danovcami.",
    "23": "Ke\u010f kri\u010dali na Danovcov, oni sa obr\u00e1tili a op\u00fdtali sa Michu: \"\u010co ti je, \u017ee kri\u010d\u00ed\u0161?\"",
    "24": "Odpovedal: \"M\u00f4jho boha, ktor\u00e9ho som si urobil, ste mi vzali, aj k\u0148aza, a potom ste odtiahli. \u010co mi e\u0161te zost\u00e1va? Ako sa ma m\u00f4\u017eete p\u00fdta\u0165: \"\u010co ti je?!\"",
    "25": "Danovci mu v\u0161ak odvetili: \"Nech u\u017e nepo\u010dujeme tvoj krik! In\u00e1\u010d na v\u00e1s za\u00fato\u010dia mu\u017eovia rozhor\u010denej mysle a mohlo by \u0165a to st\u00e1\u0165 \u017eivot aj \u017eivot tvojho domu.\"",
    "26": "A Danovci \u0161li svojou cestou. Ke\u010f Micha videl, \u017ee s\u00fa silnej\u0161\u00ed ako on, vr\u00e1til sa a pobral sa do svojho domu. -",
    "27": "Oni v\u0161ak vzali so sebou Michovo dielo aj k\u0148aza, ktor\u00fd bol u neho, a dostali sa do Lais, kde b\u00fdvali pokojn\u00ed a bezstarostn\u00ed \u013eudia. Pobili ich me\u010dom a mesto vyp\u00e1lili.",
    "28": "Ale nik mu nepri\u0161iel na pomoc, lebo le\u017ealo \u010faleko od Sidona a nemalo nijak\u00e9ho spojenia so svetom. Le\u017ealo toti\u017e v \u00fadol\u00ed Bet-Rohob. Potom si mesto postavili a usadili sa v \u0148om.",
    "29": "A mesto nazvali Dan pod\u013ea mena svojho otca, ktor\u00fd bol synom Izraela. Predt\u00fdm sa mesto naz\u00fdvalo Lais.",
    "30": "Nato si Danovci postavili modlu a Jonat\u00e1n, syn Manassesovho syna Gersona, a jeho synovia boli k\u0148azmi a\u017e do d\u0148a, ke\u010f bola krajina vy\u013eudnen\u00e1.",
    "31": "Vystavovali si Michovu modlu, ktor\u00fa on urobil, cel\u00fd \u010das, \u010do bol Bo\u017e\u00ed dom v \u0160\u00edle."
}