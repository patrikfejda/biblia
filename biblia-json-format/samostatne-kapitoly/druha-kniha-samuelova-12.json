{
    "1": "Preto P\u00e1n poslal k D\u00e1vidovi N\u00e1tana. On \u0161iel k nemu a povedal mu: \"V ktoromsi meste boli dvaja mu\u017eovia, jeden bohat\u00fd a jeden chudobn\u00fd.",
    "2": "Bohat\u00fd mal ve\u013ek\u00e9 mno\u017estvo oviec a dobytka.",
    "3": "Chudobn\u00fd zas nemal ni\u010d, len mal\u00fa ove\u010dku, ktor\u00fa si k\u00fapil a vychoval. R\u00e1stla spolu s n\u00edm a s jeho de\u0165mi. Jedla z jeho smidky, pila z jeho poh\u00e1ra, spala v jeho lone a bola mu ako dc\u00e9ra.",
    "4": "Tu pri\u0161iel k bohat\u00e9mu mu\u017eovi pocestn\u00fd a jemu bolo \u013e\u00fato vzia\u0165 zo svojich oviec a zo svojho dobytka a pripravi\u0165 to pocestn\u00e9mu, ktor\u00fd k nemu pri\u0161iel, preto vzal ove\u010dku chudobn\u00e9ho mu\u017ea a pripravil ju mu\u017eovi, ktor\u00fd k nemu pri\u0161iel.",
    "5": "D\u00e1vid sa ve\u013emi rozhneval na toho \u010dloveka a povedal N\u00e1tanovi: \"Ako \u017eije P\u00e1n, \u010dlovek, ktor\u00fd to urobil, je synom smrti.",
    "6": "A ove\u010dku vynahrad\u00ed \u0161tvorn\u00e1sobne, preto\u017ee sa dopustil tejto veci a nemal z\u013eutovanie.\"",
    "7": "N\u00e1tan povedal D\u00e1vidovi: \"Ty si ten mu\u017e! Toto hovor\u00ed P\u00e1n, Boh Izraela: Ja som \u0165a pomazal za kr\u00e1\u013ea nad Izraelom a ja som \u0165a vyslobodil zo \u0160aulovej ruky.",
    "8": "Dal som ti dom tvojho p\u00e1na a \u017eeny tvojho p\u00e1na do lona a dal som ti dom Izraela a dom J\u00fadu a ak je to m\u00e1lo, dolo\u017e\u00edm ti to i ono.",
    "9": "Pre\u010do si opovrhol P\u00e1nov\u00fdm slovom, \u017ee si urobil, \u010do sa mu nep\u00e1\u010di?! Hetejca Uri\u00e1\u0161a si zabil me\u010dom a jeho man\u017eelku si si vzal za \u017eenu: Zabil si ho me\u010dom Amon\u010danov.",
    "10": "Preto od tvojho domu nikdy neodst\u00fapi me\u010d, lebo si opovrhol mnou a vzal si si man\u017eelku Hetejca Uri\u00e1\u0161a, aby bola tvojou \u017eenou.",
    "11": "Toto hovor\u00ed P\u00e1n: H\u013ea, ja z tvojho vlastn\u00e9ho domu dopust\u00edm na teba ne\u0161\u0165astie; pred tvojimi o\u010dami vezmem tvoje \u017eeny a d\u00e1m ich in\u00e9mu. On bude spa\u0165 s tvojimi \u017eenami pred o\u010dami tohoto slnka.",
    "12": "Lebo ty si to urobil potajomky, ale ja urob\u00edm t\u00fato vec pred cel\u00fdm Izraelom a pred slnkom.\"",
    "13": "D\u00e1vid povedal N\u00e1tanovi: \"Zhre\u0161il som proti P\u00e1novi!\" A N\u00e1tan vravel D\u00e1vidovi: \"Aj P\u00e1n ti odpustil hriech, nezomrie\u0161!",
    "14": "\u017de si v\u0161ak touto vecou zavinil r\u00fahanie u P\u00e1nov\u00fdch nepriate\u013eov, syn, ktor\u00fd sa ti narod\u00ed, iste zomrie!\"",
    "15": "Potom N\u00e1tan odi\u0161iel domov. P\u00e1n v\u0161ak udrel die\u0165a, ktor\u00e9 D\u00e1vidovi porodila Uri\u00e1\u0161ova man\u017eelka, a ochorelo.",
    "16": "D\u00e1vid prosil Boha za chlapca, D\u00e1vid sa pr\u00edsne postil a ke\u010f pri\u0161iel (domov), le\u017eal cel\u00fa noc na zemi.",
    "17": "Star\u0161\u00ed jeho domu prist\u00fapili k nemu a chceli ho zdvihn\u00fa\u0165 zo zeme. Ale nechcel, ani s nimi nejedol.",
    "18": "Na siedmy de\u0148 chlapec zomrel. A D\u00e1vidovi sluhovia sa b\u00e1li ozn\u00e1mi\u0165 mu, \u017ee die\u0165a zomrelo. Vraveli si: \"K\u00fdm chlapec e\u0161te \u017eil, prihov\u00e1rali sme sa mu, a nepo\u010d\u00faval na n\u00e1\u0161 hlas. Ako\u017ee mu povieme: \"Chlapec umrel.\"?! Ve\u010f porob\u00ed zle!\"",
    "19": "D\u00e1vid videl, \u017ee si jeho sluhovia po\u0161u\u0161k\u00e1vaj\u00fa. D\u00e1vid pochopil, \u017ee chlapec zomrel. A D\u00e1vid sa sp\u00fdtal svojich sluhov: \"Zomrel chlapec?\" Odpovedali: \"Zomrel.\"",
    "20": "Tu D\u00e1vid vstal zo zeme, umyl sa a pomazal, vzal si in\u00e9 \u0161aty, i\u0161iel do P\u00e1novho domu a kla\u0148al sa. Potom \u0161iel domov, \u017eiadal, aby mu predlo\u017eili pokrm, a jedol.",
    "21": "Jeho sluhovia sa ho p\u00fdtali: \"\u010co to znamen\u00e1, \u010do rob\u00ed\u0161? K\u00fdm bol chlapec \u017eiv\u00fd, postil si sa a plakal si a ke\u010f chlapec zomrel, vst\u00e1va\u0161 a je\u0161!\"",
    "22": "Odpovedal: \"K\u00fdm chlapec \u017eil, postil som sa a plakal som, lebo som si vravel: Ktovie, azda sa P\u00e1n zmiluje a chlapec ostane na\u017eive.",
    "23": "Teraz je v\u0161ak m\u0155tvy, na\u010do by som sa postil? M\u00f4\u017eem ho vari e\u0161te vr\u00e1ti\u0165 sp\u00e4\u0165? Ja p\u00f4jdem za n\u00edm, ale on sa ku mne nevr\u00e1ti.\"",
    "24": "Potom D\u00e1vid te\u0161il svoju \u017eenu Betsabe, vo\u0161iel k nej a spal s \u0148ou. I porodila syna, ktor\u00e9ho nazval \u0160alam\u00fanom: P\u00e1n ho miloval.",
    "25": "A P\u00e1n ho prostredn\u00edctvom proroka N\u00e1tana dal s oh\u013eadom na P\u00e1na nazva\u0165 Jedidj\u00e1. -",
    "26": "Joab v\u0161ak bojoval pri Rabe Amon\u010danov a zaujal kr\u00e1\u013eovsk\u00e9 mesto.",
    "27": "Joab poslal k D\u00e1vidovi poslov so spr\u00e1vou: \"Bojoval som proti Rabe a Vodn\u00e9 mesto som aj zaujal.",
    "28": "Preto teraz zhroma\u017edi ostatok mu\u017estva, obliehaj mesto a doby ho, aby som nedobyl mesto ja, lebo by sa nazvalo moj\u00edm menom.\"",
    "29": "Nato D\u00e1vid pozbieral v\u0161etko mu\u017estvo, i\u0161iel k Rabe, bojoval proti nej a dobyl ju.",
    "30": "Vzal korunu ich kr\u00e1\u013ea z jeho hlavy, ktor\u00e1 v\u00e1\u017eila hrivnu zlata a bol na nej drahokam, ktor\u00fd sa dostal na D\u00e1vidovu hlavu. Z mesta odniesli ve\u013ek\u00e9 mno\u017estvo koristi.",
    "31": "A \u013eud, ktor\u00fd v \u0148om bol, vyviedol, roztrhal p\u00edlami, \u017eelezn\u00fdmi ml\u00e1\u0165a\u010dkami a \u017eelezn\u00fdmi sekerami a poh\u00e1dzal ich do tehliarskej pece. Podobne nalo\u017eil so v\u0161etk\u00fdmi mestami Amon\u010danov. Potom sa D\u00e1vid a cel\u00e9 vojsko vr\u00e1tilo do Jeruzalema."
}