{
    "1": "Prorokoval v\u0161ak prorok Aggeus a Idov syn Zachari\u00e1\u0161 a prorokovali t\u00fdm \u017didom, ktor\u00ed boli v Judei a v Jeruzaleme, v mene Izraelovho Boha, ktor\u00fd vl\u00e1dol nad nimi.",
    "2": "I chytili sa \u0160ealtielov syn Zorob\u00e1bel a Josadakov syn Jozue a za\u010dali stava\u0165 Bo\u017e\u00ed chr\u00e1m v Jeruzaleme a ruka v ruke s nimi pracovali Bo\u017e\u00ed proroci a podporovali ich. -",
    "3": "V tom \u010dase pri\u0161iel k nim vlad\u00e1r Z\u00e1rie\u010dia Tatenai, \u0160etar Bozenai a ich spolupracovn\u00edci a op\u00fdtali sa ich: \"Kto v\u00e1m dovolil stava\u0165 tento chr\u00e1m a opravova\u0165 tieto hradby?\"",
    "4": "\u010ealej sa ich spytovali: \"Ako sa volaj\u00fa mu\u017eovia, \u010do stavaj\u00fa t\u00fato budovu?\"",
    "5": "Ale Bo\u017eie oko spo\u010d\u00edvalo na star\u0161\u00edch \u017didoch, a tak im nepreru\u0161ili pr\u00e1cu, k\u00fdm sa nepredostrie spr\u00e1va D\u00e1riovi a k\u00fdm odtia\u013e nedostan\u00fa rozhodnutie o tom. -",
    "6": "Odpis listu, ktor\u00fd poslal vlad\u00e1r Z\u00e1rie\u010dia Tatenai, \u0160etar Bozenai a ich spolupracovn\u00edci Afarsechi\u010dania spoza Rieky kr\u00e1\u013eovi D\u00e1riovi.",
    "7": "Poslali mu spr\u00e1vu a v nej bolo nap\u00edsan\u00e9 toto:",
    "8": "\"Kr\u00e1\u013eovi D\u00e1riovi dokonal\u00fd pokoj! Nech je zn\u00e1me kr\u00e1\u013eovi, \u017ee sme sa vypravili do j\u00fadskej krajiny k domu ve\u013ek\u00e9ho Boha. Stavaj\u00fa ho z kv\u00e1drov. Steny obkladaj\u00fa drevom. Pracuje sa usilovne na tom diele a ono im rastie pod rukami.",
    "9": "Op\u00fdtali sme sa teda star\u0161\u00edch a takto sme im vraveli: \"Kto v\u00e1m dovolil stava\u0165 tento chr\u00e1m a opravova\u0165 tieto hradby?\"",
    "10": "Op\u00fdtali sme sa ich aj na ich men\u00e1, aby sme ti dali vedie\u0165, aj sme zazna\u010dili men\u00e1 mu\u017eov, ktor\u00ed s\u00fa ich n\u00e1\u010deln\u00edkmi.",
    "11": "Odpovedali n\u00e1m takto: \"My sme slu\u017eobn\u00edci Boha nebies a zeme a staviame tento chr\u00e1m, ktor\u00fd bol postaven\u00fd u\u017e d\u00e1vno pred mnoh\u00fdmi rokmi. Staval ho a aj postavil ve\u013ek\u00fd izraelsk\u00fd kr\u00e1\u013e.",
    "12": "Potom v\u0161ak, ke\u010f na\u0161i praotcovia popudili na hnev nebesk\u00e9ho Boha, vydal ich do r\u00fak babylonsk\u00e9ho kr\u00e1\u013ea, Chaldejca Nabuchodonozora, ktor\u00fd zboril tento chr\u00e1m a \u013eud pres\u00eddlil do Babylonu.",
    "13": "Ale v prvom roku babylonsk\u00e9ho kr\u00e1\u013ea K\u00fdra kr\u00e1\u013e K\u00fdros vydal nariadenie postavi\u0165 tento Bo\u017e\u00ed chr\u00e1m.",
    "14": "Ba e\u0161te aj zlat\u00e9 a\u00a0strieborn\u00e9 n\u00e1doby, ktor\u00e9 patrili Bo\u017eiemu domu a\u00a0ktor\u00e9 Nabuchodonozor pobral z\u00a0jeruzalemsk\u00e9ho chr\u00e1mu a\u00a0odniesol do babylonsk\u00e9ho chr\u00e1mu, kr\u00e1\u013e K\u00fdros vyniesol z\u00a0babylonsk\u00e9ho chr\u00e1mu a\u00a0odovzdal ich ist\u00e9mu mu\u017eovi menom Sasabas\u00e1r, ktor\u00e9ho vymenoval za vlad\u00e1ra,",
    "15": "a povedal mu: \"Vezmi tieto n\u00e1doby, cho\u010f a ulo\u017e ich v jeruzalemskom chr\u00e1me! Nech sa stavia Bo\u017e\u00ed dom na tom mieste, kde st\u00e1l!\"",
    "16": "Nu\u017e a tento Sasabas\u00e1r do\u0161iel, postaral sa o z\u00e1klady jeruzalemsk\u00e9ho chr\u00e1mu Bo\u017eieho a odvtedy sa stavia dosia\u013e, ale dostavan\u00fd nie je.\"",
    "17": "A tak teraz, ak kr\u00e1\u013e uzn\u00e1 za dobr\u00e9, nech sa p\u00e1tra v kr\u00e1\u013eovskej klenotnici tam v Babylone, \u010di je to tak, \u017ee kr\u00e1\u013e K\u00fdros vydal rozkaz stava\u0165 Bo\u017e\u00ed chr\u00e1m v Jeruzaleme. Nech n\u00e1m teda kr\u00e1\u013e po\u0161le rozhodnutie v tejto veci!\""
}