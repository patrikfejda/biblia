{
    "1": "Jakub sa osadil v krajine, kde sa zdr\u017eiaval jeho otec ako pri\u0161elec, v krajine Kana\u00e1n.",
    "2": "Toto s\u00fa dejiny Jakubovej rodiny: Jozef mal sedemn\u00e1s\u0165 rokov a p\u00e1saval so svojimi bratmi ovce. Bol e\u0161te chlapec, ke\u010f bol so synmi otcov\u00fdch \u017eien Baly a Zelfy. A potom Jozef doniesol o nich otcovi zl\u00e9 zvesti.",
    "3": "Izrael miloval najviac zo v\u0161etk\u00fdch synov Jozefa, lebo sa mu narodil v jeho starobe, a d\u00e1val mu robi\u0165 pestrofarebn\u00fa tuniku.",
    "4": "Ke\u010f jeho bratia videli, \u017ee ho m\u00e1 otec rad\u0161ej ako v\u0161etk\u00fdch ostatn\u00fdch synov, za\u010dali ho nen\u00e1vidie\u0165 a neboli schopn\u00ed pr\u00edvetivo sa s n\u00edm rozpr\u00e1va\u0165.",
    "5": "A ke\u010f mal raz Jozef sen a rozpovedal ho svoj\u00edm bratom, znen\u00e1videli ho e\u0161te v\u00e4\u010d\u0161mi.",
    "6": "Povedal im: \"Po\u010dujte, ak\u00fd som mal sen!",
    "7": "Boli sme na poli zamestnan\u00ed viazan\u00edm snopov a tu sa m\u00f4j snop postavil a ostal st\u00e1\u0165. Tu sa va\u0161e snopy postavili dokola a kla\u0148ali sa m\u00f4jmu snopu!\"",
    "8": "Bratia mu povedali: \"Vari chce\u0161 nad nami kra\u013eova\u0165 alebo panova\u0165?\" A znen\u00e1videli ho e\u0161te viac pre jeho sen a pre jeho re\u010di.",
    "9": "A mal e\u0161te in\u00fd sen a prezradil ho svojmu otcovi a svojim bratom. Hovoril: \"Op\u00e4\u0165 som mal sen! Slnko, mesiac a jeden\u00e1s\u0165 hviezd sa mi kla\u0148alo.\"",
    "10": "Toto rozpr\u00e1val svojmu otcovi a svojim bratom. A jeho otec mu robil v\u00fd\u010ditky a vravel mu: \"\u010co je to za sen, \u010do si mal? H\u00e1dam ja, tvoja matka a tvoji bratia pr\u00eddeme a budeme sa ti kla\u0148a\u0165 a\u017e po zem?\"",
    "11": "A jeho bratia \u017eiarlili, ale otec si to zapam\u00e4tal.",
    "12": "Raz odi\u0161li jeho bratia p\u00e1s\u0165 ovce svojho otca k Sichemu.",
    "13": "Vtedy povedal Izrael Jozefovi: \"Tvoji bratia pas\u00fa pri Sicheme, chcem \u0165a posla\u0165 za nimi.\" On mu odpovedal: \"Dobre, p\u00f4jdem.\"",
    "14": "Na to mu povedal: \"Len cho\u010f a pozri, \u010di sa dobre vod\u00ed tvojim bratom a ovciam. A dones mi zves\u0165!\" Tak ho poslal z hebronsk\u00e9ho \u00fadolia a do\u0161iel do Sichemu.",
    "15": "Ke\u010f potom bl\u00fadil po poli, stretol ist\u00e9ho mu\u017ea, ktor\u00fd sa ho op\u00fdtal: \"Koho\u017ee h\u013ead\u00e1\u0161?\"",
    "16": "On odvetil: \"H\u013ead\u00e1m svojich bratov. Povedz mi, pros\u00edm, kde pas\u00fa?\"",
    "17": "Mu\u017e mu povedal: \"Odi\u0161li odtia\u013eto \u010falej, ale po\u010dul som ich hovori\u0165: \"Po\u010fme do Dotainu!\" A Jozef \u0161iel za svojimi bratmi a na\u0161iel ich v Dotaine.",
    "18": "Ke\u010f ho z\u010faleka zazreli, prv, ako k nim do\u0161iel, sa dohodli, \u017ee ho zabij\u00fa.",
    "19": "Hovorili si medzi sebou: \"Tamto ide sn\u00e1r!",
    "20": "Po\u010fte, zabijeme ho a hod\u00edme ho do cisterny! A povieme, \u017ee ho zo\u017erala div\u00e1 zver. Potom sa uvid\u00ed, \u010do zna\u010dia jeho sny!\"",
    "21": "Ke\u010f to po\u010dul Ruben, usiloval sa vyslobodi\u0165 ho z ich r\u00fak a vravel: \"Neberme mu \u017eivot!\"",
    "22": "A Ruben im vravel \u010falej: \"Neprelievajte nijak\u00fa krv! Ho\u010fte ho do tej cisterny, \u010do je na pustine! Len nevz\u0165ahujte na\u0148 ruky!\" To preto, \u017ee ho chcel vyslobodi\u0165 z ich r\u00fak a privies\u0165 k svojmu otcovi.",
    "23": "A len \u010do do\u0161iel Jozef k svojim bratom, zobliekli Jozefovi jeho tuniku, t\u00fa pestrofarbist\u00fa tuniku, \u010do mal na sebe,",
    "24": "chytili ho a hodili do cisterny. Cisterna bola pr\u00e1zdna, voda v nej nebola.",
    "25": "Potom si posadali a jedli a ke\u010f zdvihli o\u010di videli, \u017ee prich\u00e1dza karav\u00e1na Izmaelitov od Gala\u00e1du. Ich \u0165avy boli ob\u0165a\u017een\u00e9 balzamom, mastixovou \u017eivicou a ladanumom; boli s t\u00fdm na ceste do Egypta.",
    "26": "Tu povedal J\u00fada svojim bratom: \"\u010co budeme ma\u0165 z toho, ke\u010f n\u00e1\u0161ho brata zahub\u00edme a zataj\u00edme jeho krv?",
    "27": "Predajme ho rad\u0161ej Izmaelitom a nevz\u0165ahujme na\u0148 svoje ruky! Ve\u010f je to n\u00e1\u0161 brat a na\u0161e vlastn\u00e9 telo!\" A jeho bratia s\u00fahlasili.",
    "28": "Ke\u010f teda i\u0161li madi\u00e1nski kupci okolo, vytiahli Jozefa z cisterny a predali ho za dvadsa\u0165 strieborn\u00fdch Izmaelitom. A oni odviedli Jozefa do Egypta.",
    "29": "Ke\u010f sa Ruben vr\u00e1til k cisterne, Jozefa tam u\u017e nebolo. Roztrhol si \u0161aty",
    "30": "vr\u00e1til sa k svojim bratom a povedal: \"Chlapca tu u\u017e niet! A kde sa ja podejem?\"",
    "31": "Oni vzali Jozefovu tuniku, zabili koz\u013ea a namo\u010dili tuniku do krvi.",
    "32": "A po poslovi dali tuniku zanies\u0165 svojmu otcovi s odkazom: \"Toto sme na\u0161li. Pozri, \u010di to je tunika tvojho syna alebo nie!\"",
    "33": "Ke\u010f si to obzrel, povedal: \"Tunika m\u00f4jho syna! Div\u00e1 zver ho zo\u017erala! Roztrhan\u00fd, roztrhan\u00fd je Jozef!\"",
    "34": "A Jakub si roztrhol \u0161aty, obliekol si sm\u00fato\u010dn\u00fd odev a dlh\u00fd \u010das sm\u00fatil za svoj\u00edm synom.",
    "35": "Hoci sa nam\u00e1hali v\u0161etci jeho synovia a dc\u00e9ry pote\u0161i\u0165 ho, nedal sa pote\u0161i\u0165 a vravel: \"V sm\u00fatku zost\u00fapim do podsvetia k svojmu synovi.\" Tak ho oplak\u00e1val jeho otec.",
    "36": "No Madi\u00e1n\u010dania ho predali do Egypta fara\u00f3novmu dvoranovi velite\u013eovi telesnej str\u00e1\u017ee Putifarovi."
}