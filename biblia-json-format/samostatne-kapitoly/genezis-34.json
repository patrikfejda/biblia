{
    "1": "I vy\u0161la raz Liina dc\u00e9ra Dina, ktor\u00fa ona porodila Jakubovi, aby si obzrela dc\u00e9ry toho kraja.",
    "2": "Ke\u010f ju uvidel Sichem, syn knie\u017ea\u0165a toho kraja Hemora Hevejsk\u00e9ho, chytil ju, obcoval s \u0148ou a zn\u00e1silnil ju,",
    "3": "ale aj jeho srdce liplo na Jakubovej dc\u00e9re Dine, zamiloval sa do diev\u010da\u0165a a milo sa k nemu spr\u00e1val.",
    "4": "I vravel Sichem svojmu otcovi Hemorovi: \"Uch\u00e1dzaj sa za m\u0148a o toto diev\u010da, nech je mojou \u017eenou.\"",
    "5": "Aj Jakub sa dopo\u010dul, \u017ee jeho dc\u00e9ra Dina bola zneucten\u00e1, ke\u010f\u017ee v\u0161ak jeho synovia boli na poli pri dobytku, ml\u010dal o tom a\u017e do ich n\u00e1vratu.",
    "6": "Sichemov otec Hemor za\u0161iel k Jakubovi, aby sa s n\u00edm porozpr\u00e1val.",
    "7": "Jakubovi synovia pr\u00e1ve pri\u0161li z po\u013ea a ke\u010f po\u010duli, \u010do sa stalo, zarm\u00fatili sa a zahoreli ve\u013ek\u00fdm hnevom, lebo t\u00fdm, \u017ee on obcoval s Jakubovou dc\u00e9rou, sp\u00e1chal nehanebnos\u0165 v Izraeli. A to sa nemalo sta\u0165.",
    "8": "Hemor im vravel: \"Srdce m\u00f4jho syna vis\u00ed na va\u0161ej dc\u00e9re. Dajte mu ju za \u017eenu!",
    "9": "Spojme sa navz\u00e1jom man\u017eelstvami: vy n\u00e1m dajte va\u0161e dc\u00e9ry a zoberte si na\u0161e dc\u00e9ry",
    "10": "a zosta\u0148te b\u00fdva\u0165 u n\u00e1s! Krajina je pre v\u00e1s otvoren\u00e1, osta\u0148te tu, vo\u013ene sa v nej pohybujte a natrvalo sa v nej osa\u010fte!\"",
    "11": "Aj Sichem hovoril jej otcovi a jej bratom: \"Len keby som na\u0161iel milos\u0165 vo va\u0161ich o\u010diach! \u010coko\u013evek budete \u017eiada\u0165, v\u010fa\u010dne d\u00e1m.",
    "12": "P\u00fdtajte odo m\u0148a vysok\u00e9 v\u00fdkupn\u00e9 a dary a ja d\u00e1m \u010doko\u013evek budete odo m\u0148a \u017eiada\u0165. Len mi to diev\u010da dajte za \u017eenu!\"",
    "13": "Jakubovi synovia v\u0161ak \u013estivo odpovedali Sichemovi a jeho otcovi Hemorovi, lebo zneuctil ich sestru Dinu.",
    "14": "Povedali im: \"My nem\u00f4\u017eeme urobi\u0165 tak\u00fa vec, \u017eeby sme dali na\u0161u sestru neobrezan\u00e9mu mu\u017eovi. Ve\u010f by to bola pre n\u00e1s hanba.",
    "15": "Len vtedy sa s vami ujedn\u00e1me, ke\u010f sa stanete tak\u00fdmi, ako sme my a obre\u017ee sa u v\u00e1s ka\u017ed\u00fd mu\u017e.",
    "16": "Potom v\u00e1m d\u00e1me na\u0161e dc\u00e9ry a budeme si bra\u0165 va\u0161e dc\u00e9ry a zostaneme u v\u00e1s b\u00fdva\u0165 a bude z n\u00e1s jeden \u013eud.",
    "17": "Ale ak nepristanete na to, aby ste sa obrezali, vezmeme si na\u0161u dc\u00e9ru a od\u00eddeme!\"",
    "18": "Ich n\u00e1vrh sa zap\u00e1\u010dil Hemorovi a Hemorovmu synovi Sichemovi",
    "19": "a ml\u00e1denec neot\u00e1\u013eal uskuto\u010dni\u0165 t\u00fa vec, lebo mal r\u00e1d Jakubovu dc\u00e9ru. On bol najv\u00e1\u017eenej\u0161\u00ed z cel\u00e9ho domu svojho otca.",
    "20": "Tu Hemor a jeho syn Sichem i\u0161li k br\u00e1ne svojho mesta a hovorili mu\u017eom svojho mesta:",
    "21": "\"T\u00ed mu\u017eovia s\u00fa pokojamilovn\u00ed. Nech ostan\u00fa v krajine b\u00fdva\u0165 a nech sa v nej vo\u013ene pohybuj\u00fa. H\u013ea, krajina je pre nich na v\u0161etky strany dos\u0165 priestrann\u00e1. Ich dc\u00e9ry si budeme bra\u0165 za \u017eeny a na\u0161e dc\u00e9ry d\u00e1me zasa im (za \u017eeny).",
    "22": "T\u00ed mu\u017eovia sa v\u0161ak s nami ujednaj\u00fa na tom, \u017ee ostan\u00fa u n\u00e1s b\u00fdva\u0165 a \u017ee z n\u00e1s bude jeden \u013eud, iba ak sa d\u00e1 ka\u017ed\u00fd mu\u017e u n\u00e1s obreza\u0165, ako s\u00fa oni obrezan\u00ed.",
    "23": "\u010ci ich \u010driedy, majetok a v\u0161etok ich dobytok nebude n\u00e1\u0161? Len im urobme po v\u00f4li, aby ostali u n\u00e1s!\"",
    "24": "I s\u00fahlasili s Hemorom a s jeho synom Sichemom v\u0161etci, ktor\u00ed pri\u0161li k br\u00e1ne svojho mesta; a dali sa obreza\u0165 v\u0161etci mu\u017eovia, vonkoncom v\u0161etci, ktor\u00ed vy\u0161li k br\u00e1ne svojho mesta.",
    "25": "Na tret\u00ed de\u0148 v\u0161ak, ke\u010f mali hor\u00fa\u010dku, vzali dvaja Jakubovi synovia, Dinini bratia Simeon a L\u00e9vi, me\u010de, prepadli ni\u010d netu\u0161iace mesto a pobili v\u0161etk\u00fdch mu\u017eov.",
    "26": "Ostr\u00edm me\u010da zabili aj Hemora a jeho syna Sichema, potom vzali Dinu zo Sichemovho domu a odi\u0161li.",
    "27": "Ostatn\u00ed Jakubovi synovia sa vrhli na pobit\u00fdch a vyrabovali mesto, preto\u017ee zneuctili ich sestru.",
    "28": "Ich ovce, dobytok a osly, \u010do boli v meste a na poli, vzali so sebou.",
    "29": "V\u0161etok ich majetok, v\u0161etky ich deti a ich \u017eeny odviedli ako zajatcov a vyrabovali v\u0161etko, \u010do bolo v domoch.",
    "30": "Jakub v\u0161ak povedal Simeonovi a L\u00e9vimu: \"Do ne\u0161\u0165astia ste ma vohnali, lebo ste ma zo\u0161klivili obyvate\u013eom krajiny, Kana\u00e1n\u010danom a Ferezejcom. A ja m\u00e1m len m\u00e1lo mu\u017eov. Ak sa oni spolo\u010dne postavia proti mne a bud\u00fa ma bi\u0165, vyjdem navnivo\u010d aj so svoj\u00edm domom.\"",
    "31": "Oni v\u0161ak odpovedali: \"Vari mohol s na\u0161ou sestrou zaobch\u00e1dza\u0165 ako s pobehlicou?!\""
}