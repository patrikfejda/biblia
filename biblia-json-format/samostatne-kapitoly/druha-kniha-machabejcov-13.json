{
    "1": "V sto\u0161tyridsiatom deviatom roku sa J\u00fadovi \u013eudia dozvedeli, \u017ee Antiochus Eupator vytiahol s ve\u013ek\u00fdm vojskom proti J\u00fadsku",
    "2": "a s n\u00edm jeho poru\u010dn\u00edk Lyzi\u00e1\u0161, r\u00ed\u0161sky spr\u00e1vca. Ka\u017ed\u00fd z nich mal gr\u00e9cke vojsko, v ktorom bolo stodesa\u0165tis\u00edc pe\u0161iakov, p\u00e4\u0165tis\u00edctristo jazdcov, dvadsa\u0165dva slonov a tristo vozov, (obrnen\u00fdch) kos\u00e1kmi.",
    "3": "Tie\u017e Menelaus sa k nim pripojil a s nev\u0161ednou pretv\u00e1rkou dor\u00e1\u017eal na Antiocha, nie v\u0161ak preto, \u017ee by bol mal na zreteli z\u00e1chranu svojej vlasti, ale chcel sa znovu dosta\u0165 k svojmu \u00faradu.",
    "4": "Ale Kr\u00e1\u013e kr\u00e1\u013eov vyvolal Antiochov hnev proti tomuto zlo\u010dincovi. A ke\u010f Lyzi\u00e1\u0161 uk\u00e1zal na neho ako na p\u00f4vodcu v\u0161etk\u00e9ho ne\u0161\u0165astia, rozk\u00e1zal ho privies\u0165 do Berey a tam ho dal zabi\u0165 pod\u013ea miestneho zvyku.",
    "5": "Na tom mieste toti\u017e bola ve\u017ea vysok\u00e1 p\u00e4\u0165desiat lak\u0165ov, ktor\u00e1 bola naplnen\u00e1 popolom. Na nej bol ot\u00e1\u010dav\u00fd pr\u00edstroj, ktor\u00fdm sa dalo zo v\u0161etk\u00fdch str\u00e1n vhodi\u0165 hoci\u010do do popola.",
    "6": "Tam vyd\u00e1vali na z\u00e1hubu v\u0161etk\u00fdch chr\u00e1mov\u00fdch lupi\u010dov a ostatn\u00fdch ve\u013ek\u00fdch zlo\u010dincov.",
    "7": "Tak\u00e1 smr\u0165 zastihla aj priestupn\u00edka z\u00e1kona, Menelaa; ani len do zeme nemal by\u0165 pochovan\u00fd.",
    "8": "A to sa stalo celkom pod\u013ea spravodlivosti. Ve\u010f sa dopustil mnoh\u00fdch hriechov proti olt\u00e1ru, ktor\u00e9ho ohe\u0148 i popol bol sv\u00e4t\u00fd! Preto ho zastihla smr\u0165 v popole.",
    "9": "Kr\u00e1\u013e sa v\u0161ak bl\u00ed\u017eil s divokou z\u00farivos\u0165ou a chystal sa e\u0161te hor\u0161ie zaobch\u00e1dza\u0165 so \u017didmi ako jeho otec.",
    "10": "Ke\u010f sa to J\u00fada dozvedel, vyzval v\u0161etk\u00fdch, aby d\u0148om i nocou vz\u00fdvali P\u00e1na, \u017eeby ako v\u017edy, tak aj teraz pomohol t\u00fdm,",
    "11": "ktor\u00ed boli v nebezpe\u010denstve, \u017ee pr\u00eddu o Z\u00e1kon, vlas\u0165 a sv\u00e4t\u00fd chr\u00e1m; a aby nedopustil, \u017eeby sa dostal do podru\u010dia r\u00fahav\u00fdch pohanov \u013eud, ktor\u00fd si len pred ned\u00e1vnom tro\u0161ku odd\u00fdchol.",
    "12": "V\u0161etci to robili spolo\u010dne a na kolen\u00e1ch prosili milosrdn\u00e9ho P\u00e1na nepretr\u017eite tri dni v slz\u00e1ch a p\u00f4stoch. Potom ich J\u00fada povzbudil a vydal rozkaz, aby sa pripravili.",
    "13": "S\u00e1m sa v\u0161ak po porade so star\u0161\u00edmi rozhodol, \u017ee vytiahne (do boja) a s P\u00e1novou pomocou zvedie rozhodn\u00fd boj prv, ne\u017e vtrhne kr\u00e1\u013eovsk\u00e9 vojsko do J\u00fadska a zmocn\u00ed sa mesta.",
    "14": "Celkom sa odovzdal do moci Stvorite\u013ea sveta a svojich povzbudil, aby stato\u010dne bojovali a\u017e po smr\u0165 za svoje z\u00e1kony, chr\u00e1m, mesto, vlas\u0165 a zriadenie. Potom sa ut\u00e1boril s vojskom pri Modeine.",
    "15": "Svojim vojakom dal za heslo: \"Boh je na\u0161e v\u00ed\u0165azstvo! Potom vybral najudatnej\u0161\u00edch jun\u00e1kov, v noci prepadol kr\u00e1\u013eovsk\u00fd stan a pobil v t\u00e1bore asi dvetis\u00edc mu\u017eov. Zabil aj najv\u00e4\u010d\u0161ieho slona spolu s t\u00fdmi, ktor\u00ed boli v jeho ve\u017ei.",
    "16": "Nakoniec zachv\u00e1til t\u00e1bor strach a zm\u00e4tok. V\u00ed\u0165azosl\u00e1vne odtiahli,",
    "17": "ke\u010f sa pr\u00e1ve rozodnievalo. \u017de sa toho mohli do\u017ei\u0165, v\u010faka patr\u00ed P\u00e1novi za jeho pomoc a ochranu.",
    "18": "Kr\u00e1\u013e u\u017e mal vysk\u00fa\u0161an\u00fa odvahu \u017didov, preto sa pok\u00fa\u0161al doby\u0165 tie miesta podvodom.",
    "19": "Pritiahol k Betsure, \u017eidovskej pevnosti, ale bol odrazen\u00fd; znovu za\u00fato\u010dil a op\u00e4\u0165 bol odrazen\u00fd.",
    "20": "Pos\u00e1dke toti\u017e posielal J\u00fada z\u00e1soby.",
    "21": "Ale ak\u00fdsi Rodokus zo \u017eidovsk\u00e9ho vojska prezr\u00e1dzal nepriate\u013eom tajomstv\u00e1. Preto po \u0148om p\u00e1trali, chytili ho a zabili.",
    "22": "Kr\u00e1\u013e op\u00e4\u0165 vyjedn\u00e1val s obyvate\u013emi Betsury, pon\u00fakol mier a oni pristali. Potom odtiahol.",
    "23": "Napadol J\u00fadov\u00fdch \u013eud\u00ed, ale bol premo\u017een\u00fd. Tu do\u0161la spr\u00e1va, \u017ee r\u00ed\u0161sky spr\u00e1vca Filip vyvolal v\u00a0Antiochii povstanie. To ho znepokojilo. Preto, aby uchl\u00e1cholil \u017didov, podroboval sa im (vo v\u0161etkom) a\u00a0pr\u00edsa\u017ene prist\u00e1val na v\u0161etky ich spravodliv\u00e9 po\u017eiadavky. Zmieril sa s\u00a0nimi a\u00a0priniesol obetu. \u00dactivo sa zachoval vo\u010di chr\u00e1mu a\u00a0blahosklonne vo\u010di mestu.",
    "24": "L\u00e1skavo prijal Machabejca a ustanovil ho za miestodr\u017eite\u013ea (nad \u00fazem\u00edm) od Ptolemaidy a\u017e po \u00fazemie Gerenitov.",
    "25": "Potom sa odobral do Ptolemaidy. Ale obyvatelia Ptolemaidy si s\u0165a\u017eovali na priate\u013esk\u00fa dohodu; rozhor\u010dovali sa toti\u017e nad ustanoveniami, ktor\u00e9 by boli chceli pozmeni\u0165.",
    "26": "Tu vyst\u00fapil Lyzi\u00e1\u0161 na re\u010dni\u0161te a obh\u00e1jil dohodu (d\u00f4vodmi), ako len mohol. Presved\u010doval ich, chl\u00e1cholil, a\u017e si z\u00edskal ich d\u00f4veru. Potom sa odobral do Antiochie. Tak sa odohral kr\u00e1\u013eov pr\u00edchod a jeho n\u00e1vrat."
}