{
    "1": "V osemn\u00e1stom roku kr\u00e1\u013ea Jeroboama sa Abi\u00e1\u0161 stal kr\u00e1\u013eom nad J\u00fadom.",
    "2": "Tri roky kra\u013eoval v Jeruzaleme. Meno jeho matky bolo Michaja, dc\u00e9ra Uriela z Gabay. Medzi Abi\u00e1\u0161om a Jeroboamom bola vojna.",
    "3": "Abi\u00e1\u0161 za\u010dal vojnu so \u0161tyristot\u00eds\u00edcovou arm\u00e1dou hrdinsk\u00fdch bojovn\u00edkov, vyberan\u00fdch chlapov, Jeroboam v\u0161ak viedol proti nemu do boja osemstotis\u00edc vyberan\u00fdch mu\u017eov, udatn\u00fdch hrdinov.",
    "4": "Abi\u00e1\u0161 sa postavil na vrchu Semeron, ktor\u00fd bol v Efraimskom pohor\u00ed, a hovoril: \"\u010cujte ma, Jeroboam a cel\u00fd Izrael:",
    "5": "Vy neviete, \u017ee P\u00e1n, Boh Izraela, dal naveky kr\u00e1\u013eovstvo nad Izraelom D\u00e1vidovi; jemu a jeho synom zmluvou soli?!",
    "6": "Ale Nabatov syn Jeroboam, sluha D\u00e1vidovho syna \u0160alam\u00fana, povstal a vzb\u00faril sa proti svojmu p\u00e1novi.",
    "7": "Zoskupili sa okolo neho daromn\u00ed \u013eudia, nani\u010dhodn\u00edci a prevl\u00e1dli \u0160alam\u00fanovho syna Roboama, lebo Roboam bol mlad\u00fd a malomyse\u013en\u00fd a nevl\u00e1dal ich zdola\u0165.",
    "8": "A teraz sa nazd\u00e1vate, \u017ee prem\u00f4\u017eete P\u00e1novo kr\u00e1\u013eovstvo, (ktor\u00e9 je) v ruk\u00e1ch D\u00e1vidov\u00fdch synov, lebo v\u00e1s je ve\u013ek\u00e9 mno\u017estvo a m\u00e1te zlat\u00e9 te\u013ece, ktor\u00e9 v\u00e1m Jeroboam spravil za bohov.",
    "9": "Vyhnali ste P\u00e1nov\u00fdch k\u0148azov, \u00c1ronov\u00fdch synov a levitov, a narobili ste si k\u0148azov ako n\u00e1rody kraj\u00edn. Ka\u017ed\u00fd, kto pr\u00edde s b\u00fd\u010dkom, teliatkom a siedmimi baranmi, aby si naplnil ruky, st\u00e1va sa k\u0148azom nebohov.",
    "10": "Na\u0161\u00edm Bohom je v\u0161ak P\u00e1n, my sme ho neopustili. K\u0148azi v\u0161ak, ktor\u00ed sl\u00fa\u017eia P\u00e1novi, s\u00fa \u00c1ronovi synovia a leviti s\u00fa v slu\u017ebe",
    "11": "a p\u00e1lia P\u00e1novi ka\u017ed\u00e9 r\u00e1no a ka\u017ed\u00fd ve\u010der celopaly i vo\u0148av\u00fd tymian, predkladaj\u00fa chleby na \u010distom stole, m\u00e1me zlat\u00fd svietnik s jeho lampami, aby horeli ka\u017ed\u00fd ve\u010der. Lebo my zachov\u00e1vame P\u00e1nove obrady, ale vy ste ho opustili.",
    "12": "N\u00e1m je teda v \u010dele Boh, jeho k\u0148azi a zvu\u010dn\u00e9 tr\u00faby, ktor\u00e9 bud\u00fa znie\u0165 proti v\u00e1m. Synovia Izraela, nebojujte proti P\u00e1novi, Bohu svojich otcov, lebo nebudete ma\u0165 \u00faspech!\"",
    "13": "Jeroboam v\u0161ak poslal obchvatn\u00fd oddiel, aby sa im dostal za chrb\u00e1t. Oni boli pred J\u00fadovcami, ale obchvatn\u00fd oddiel im bol za chrbtom.",
    "14": "Ke\u010f sa J\u00fadovci obzreli, videli, \u017ee musia bojova\u0165 aj spredu, aj odzadu, preto volali k P\u00e1novi a k\u0148azi tr\u00fabili na tr\u00faby.",
    "15": "J\u00fadske mu\u017estvo za\u010dalo kri\u010da\u0165 a ke\u010f j\u00fadske mu\u017estvo kri\u010dalo, Boh porazil Jeroboama a cel\u00fd Izrael pred Abi\u00e1\u0161om a J\u00fadom.",
    "16": "Izraeliti utekali pred J\u00fadovcami a Boh im ich vydal do ruky.",
    "17": "Abi\u00e1\u0161 a jeho \u013eud im zapr\u00ed\u010dinil ve\u013ek\u00fa por\u00e1\u017eku, tak\u017ee z Izraela padlo prebodnut\u00fdch p\u00e4\u0165stotis\u00edc vybran\u00fdch mu\u017eov.",
    "18": "Takto boli v tom \u010dase pokoren\u00ed synovia Izraela, synovia J\u00fadu v\u0161ak zosilneli, lebo sa opierali o P\u00e1na, Boha svojich otcov.",
    "19": "Abi\u00e1\u0161 prenasledoval Jeroboama a od\u0148al mu mest\u00e1: Betel a jeho osady, Jesanu a jej osady a Efron a jeho osady.",
    "20": "Za Abi\u00e1\u0161ov\u00fdch dn\u00ed sa u\u017e Jeroboam nevzchopil. P\u00e1n ho ranil, \u017ee zomrel.",
    "21": "Ale Abi\u00e1\u0161 zmocnel. Vzal si \u0161trn\u00e1s\u0165 \u017eien a narodilo sa mu dvadsa\u0165dva synov a \u0161estn\u00e1s\u0165 dc\u00e9r.",
    "22": "Ostatok Abi\u00e1\u0161ov\u00fdch dej\u00edn, jeho cesty a jeho slov\u00e1 s\u00fa nap\u00edsan\u00e9 v Dejn\u00e1ch proroka Ada.",
    "23": "Potom sa Abi\u00e1\u0161 ulo\u017eil k svojim otcom a pochovali ho v D\u00e1vidovom meste. Namiesto neho sa stal kr\u00e1\u013eom jeho syn Asa. Za jeho dn\u00ed mala krajina desa\u0165 rokov pokoj."
}