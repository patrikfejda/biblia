{
    "1": "Ke\u010f vytiahol Alexander, syn Filipa Maced\u00f3nskeho, z krajiny Chitim a porazil D\u00e1ria, kr\u00e1\u013ea (r\u00ed\u0161e) Per\u017eanov a M\u00e9dov, stal sa ako prv\u00fd z Gr\u00e9kov jeho n\u00e1stupcom vo svetovl\u00e1de.",
    "2": "Zviedol mnoho bojov, zaujal po\u010detn\u00e9 pevnosti a pobil kr\u00e1\u013eov zeme.",
    "3": "Prenikol a\u017e na kraj sveta a nabral koristi u mnoh\u00fdch n\u00e1rodov. Zem pred n\u00edm um\u013akla. Spy\u0161nel a jeho myse\u013e sa pozdvihla.",
    "4": "Zhroma\u017edil ve\u013emi siln\u00e9 vojsko,",
    "5": "zmocnil sa kraj\u00edn, n\u00e1rodov a knie\u017eat a stali sa mu poplatn\u00fdmi.",
    "6": "Potom \u013eahol do postele, a ke\u010f badal, \u017ee zomrie,",
    "7": "zavolal si popredn\u00fdch ve\u013emo\u017eov, ktor\u00ed boli s n\u00edm vychovan\u00ed od mladi, a rozdelil im e\u0161te za\u017eiva svoje kr\u00e1\u013eovstvo.",
    "8": "Alexander panoval dvan\u00e1s\u0165 rokov, ke\u010f ho zastihla smr\u0165.",
    "9": "Jeho ve\u013emo\u017ei sa ujali vl\u00e1dy, ka\u017ed\u00fd na svojom mieste.",
    "10": "Po jeho smrti si nasadili v\u0161etci koruny a po nich aj ich synovia - na mnoho rokov. \u0160\u00edrili v\u0161ak po zemi v\u0161elijak\u00fa biedu. -",
    "11": "Z nich vy\u0161iel ne\u0161\u013eachetn\u00fd v\u00fdhonok, Antiochus Epifanes, syn kr\u00e1\u013ea Antiocha a niekdaj\u0161\u00ed rukojemn\u00edk v R\u00edme. Kr\u00e1\u013eom sa stal v stotridsiatom siedmom roku gr\u00e9ckej vl\u00e1dy.",
    "12": "V t\u00fdch d\u0148och povstalo nieko\u013eko izraelsk\u00fdch zlosynov a prehovorili mnoh\u00fdch tak\u00fdmito re\u010dami: \"Po\u010fme a zbratajme sa s (pohansk\u00fdmi) n\u00e1rodmi, ktor\u00e9 s\u00fa okolo n\u00e1s! Ve\u010f odkedy sme sa od nich odlu\u010dovali, postihlo n\u00e1s v\u0161elijak\u00e9 ne\u0161\u0165astie!",
    "13": "Tento n\u00e1vrh sa im pozd\u00e1val",
    "14": "a niektor\u00ed z \u013eudu boli aj ochotn\u00ed \u00eds\u0165 ku kr\u00e1\u013eovi. Tak dostali pln\u00fa moc zav\u00e1dza\u0165 pohansk\u00e9 mravy.",
    "15": "V Jeruzaleme postavili telocvi\u010d\u0148u pod\u013ea pohansk\u00fdch zvyklost\u00ed,",
    "16": "nahr\u00e1dzali si predko\u017eky a odpadli od sv\u00e4tej zmluvy. Spriahli sa s pohanmi a zapredali sa za otrokov vierolomn\u00edkom.",
    "17": "Ke\u010f si Antiochus upevnil kr\u00e1\u013eovstvo, zat\u00fa\u017eil rozprestrie\u0165 svoju moc aj nad Egypt, aby panoval nad obidvoma r\u00ed\u0161ami.",
    "18": "I tiahol na Egypt s ohromn\u00fdm vojskom, s vozmi a slonmi, s jazdcami a s ve\u013ek\u00fdm lo\u010fstvom;",
    "19": "a viedol vojnu proti egyptsk\u00e9mu kr\u00e1\u013eovi Ptolemeovi. Ptolemeus sa dal pred n\u00edm na \u00fastup a utiekol. Aj mnoho zranen\u00fdch padlo.",
    "20": "Dobyl tie\u017e opevnen\u00e9 egyptsk\u00e9 mest\u00e1 a odniesol si z Egypta koris\u0165.",
    "21": "Po por\u00e1\u017eke Egypta sa Antiochus roku sto\u0161tyridsiateho tretieho vr\u00e1til a tiahol proti Izraelu",
    "22": "a proti Jeruzalemu s ohromn\u00fdm vojskom.",
    "23": "Vo\u0161iel namyslene do sv\u00e4tyne a vzal zlat\u00fd olt\u00e1r, svietnik so v\u0161etk\u00fdm pr\u00edslu\u0161enstvom, st\u00f4l predkladn\u00fdch chlebov, d\u017eb\u00e1ny, misy a zlat\u00e9 misky, oponu, vence a zlat\u00fa ozdobu na prie\u010del\u00ed chr\u00e1mu a v\u00f4bec poodlupoval v\u0161etko.",
    "24": "Vzal striebro, zlato a vz\u00e1cne n\u00e1radia ako aj ukryt\u00e9 poklady, ktor\u00e9 na\u0161iel. Ke\u010f v\u0161etko pobral, odtiahol do svojej krajiny.",
    "25": "Na jeho rozkaz sa dialo vra\u017edenie a z jeho re\u010d\u00ed vyznievala bezo\u010div\u00e1 namyslenos\u0165.",
    "26": "V Izraeli nastal ve\u013ek\u00fd n\u00e1rek, v\u0161ade, kde niekto b\u00fdval.",
    "27": "Nariekali knie\u017eat\u00e1 a star\u0161\u00ed, chradli device a ml\u00e1denci, v\u00e4dla spanilos\u0165 \u017eien.",
    "28": "Ka\u017ed\u00fd mlado\u017een\u00edch za\u010dal horekova\u0165, nevesta sa zach\u00e1dzala \u017eia\u013eom v sp\u00e1lni.",
    "29": "Zem sa pohla nad t\u00fdmi, \u010do na nej b\u00fdvali, cel\u00fd dom Jakubov sa obliekol do pohanenia.",
    "30": "Po dvoch rokoch poslal kr\u00e1\u013e do j\u00fadskych miest najvy\u0161\u0161ieho da\u0148ov\u00e9ho vybera\u010da. I pri\u0161iel do Jeruzalema s mocn\u00fdm vojskom.",
    "31": "Hovoril im \u013estivo o pokojamilovn\u00fdch z\u00e1meroch a uverili mu.",
    "32": "N\u00e1hle v\u0161ak napadol mesto, sp\u00f4sobil mu ve\u013ek\u00fa ranu a pobil mnoho \u013eudu z Izraela.",
    "33": "Ke\u010f mesto vyplienil, podp\u00e1lil ho a pob\u00faral jeho domy i m\u00fary dookola.",
    "34": "\u017deny a deti odviedli do zajatia a dobytok zhabali.",
    "35": "D\u00e1vidovo mesto si vybudovali na pevnos\u0165 s vysok\u00fdm a siln\u00fdm m\u00farom a s mocn\u00fdmi ve\u017eami.",
    "36": "Osadili sa tam ne\u0161\u013eachetn\u00ed \u013eudia a zlosynovi a opevnili sa v \u0148om. Dopravili tam zbrane a potraviny a z Jeruzalema pozn\u00e1\u0161ali koris\u0165",
    "37": "a ulo\u017eili tam. Tak sa stal (hrad) ve\u013ek\u00fdm os\u00eddlom.",
    "38": "Stal sa pascou pre sv\u00e4ty\u0148u, pre Izrael bol ustavi\u010dne zl\u00fdm nepriate\u013eom.",
    "39": "Vylievali nevinn\u00fa krv v\u00f4kol chr\u00e1mu a znesv\u00e4covali sv\u00e4t\u00e9 miesto.",
    "40": "Jeruzalem\u010dania sa pre nich rozutekali, stal sa s\u00eddlom cudzozemcov; svojim potomkom sa stal cudzinou, jeho deti ho poop\u00fa\u0161\u0165ali.",
    "41": "Jeho sv\u00e4ty\u0148a je pust\u00e1 ako pustatina, jeho sviatky sa popremie\u0148ali na \u017eia\u013e, jeho soboty sa stali na potupu, Jeho \u010des\u0165 sa premenila na opovrhnutie.",
    "42": "Ak\u00e1 bola vo\u013eakedy jeho sl\u00e1va,",
    "43": "Kr\u00e1\u013e Antiochus vydal rozkaz pre cel\u00e9 kr\u00e1\u013eovstvo, \u017ee v\u0161etci maj\u00fa splyn\u00fa\u0165 v jeden n\u00e1rod a ka\u017ed\u00fd m\u00e1 opusti\u0165 svojr\u00e1zne zvyky.",
    "44": "Tak sa v\u0161etky n\u00e1rody podrobili kr\u00e1\u013eovmu rozkazu.",
    "45": "A tak sa aj mnoh\u00fdm Izraelitom za\u013e\u00fabila jeho bohopocta, obetovali modl\u00e1m a znesv\u00e4covali sobotu.",
    "46": "Do Jeruzalema a do j\u00fadskych miest poslal kr\u00e1\u013e poslov s p\u00edsomn\u00fdmi rozkazmi, aby sa (ich obyvatelia) spravovali zvykmi, ktor\u00e9 boli dosia\u013e v krajine cudzie,",
    "47": "aby sa zru\u0161ili v chr\u00e1me celostn\u00e9 \u017eertvy a z\u00e1paln\u00e9 i mokr\u00e9 obety.",
    "48": "Soboty a sviatky maj\u00fa znesv\u00e4ti\u0165,",
    "49": "sv\u00e4ty\u0148u a Bohu zasv\u00e4ten\u00fd \u013eud treba pohani\u0165.",
    "50": "Ba maj\u00fa nastava\u0165 olt\u00e1re, h\u00e1je a modly a obetova\u0165 svine a in\u00e9 ne\u010dist\u00e9 zvierat\u00e1.",
    "51": "Svojich synov maj\u00fa necha\u0165 bez obriezky, svoje du\u0161e po\u0161kvr\u0148ova\u0165 \u010d\u00edmko\u013evek ne\u010dist\u00fdm a ohavn\u00fdm, aby tak zabudli na z\u00e1kon a odstr\u00e1nili v\u0161etky ustanovenia.",
    "52": "Kto by sa nespr\u00e1val pod\u013ea kr\u00e1\u013eovho rozkazu, mal zomrie\u0165.",
    "53": "V\u0161etky tieto nariadenia dal (kr\u00e1\u013e) p\u00edsomne roz\u0161\u00edri\u0165 po celom svojom kr\u00e1\u013eovstve a ustanovil dozorcov nad v\u0161etk\u00fdm \u013eudom.",
    "54": "Nariadil, aby obetovali v\u0161etky j\u00fadske mest\u00e1, od prv\u00e9ho a\u017e do posledn\u00e9ho.",
    "55": "Aj mnoh\u00ed z \u013eudu sa k nim pridali, (v\u00f4bec) v\u0161etci, \u010do odpadli od z\u00e1kona. P\u00e1chali zlo v krajine",
    "56": "a vyh\u00e1\u0148ali Izraelitov, ktor\u00ed sa potom museli skr\u00fdva\u0165 po v\u0161elijak\u00fdch skr\u00fd\u0161ach.",
    "57": "P\u00e4tn\u00e1steho kisleva roku sto\u0161tyridsiateho piateho postavili na olt\u00e1r ohavnos\u0165 spusto\u0161enia. Aj po j\u00fadskych mest\u00e1ch nastavali olt\u00e1re",
    "58": "a predo dvermi domov a po uliciach prin\u00e1\u0161ali kadidlov\u00e9 obety.",
    "59": "Knihy z\u00e1kona, ak niektor\u00e9 na\u0161li, p\u00e1lili a trhali.",
    "60": "Ak sa u niekoho na\u0161la Kniha zmluvy alebo ak sa niekto spravoval pod\u013ea z\u00e1kona, bol potrestan\u00fd smr\u0165ou pod\u013ea kr\u00e1\u013eovsk\u00e9ho nariadenia.",
    "61": "Takto zneu\u017e\u00edvali svoju moc proti Izraelu z mesiaca na mesiac, proti ka\u017ed\u00e9mu, koho po mest\u00e1ch pri nie\u010dom pristihli.",
    "62": "Dvadsiateho piateho d\u0148a toho mesiaca obetovali na olt\u00e1ri, ktor\u00fd sl\u00fa\u017eil za olt\u00e1r (z\u00e1paln\u00fdch obet\u00ed).",
    "63": "\u017deny, ktor\u00e9 d\u00e1vali obrez\u00e1va\u0165 svoje deti, usmrcovali pod\u013ea rozkazu,",
    "64": "nemluv\u0148at\u00e1 im ve\u0161ali na krk, ich domy plienili a zab\u00edjali aj t\u00fdch, ktor\u00ed ich obrezali.",
    "65": "Ale mnoh\u00ed v Izraeli sa zocelili a urobili si pevn\u00e9 predsavzatie, \u017ee nebud\u00fa jes\u0165 ni\u010d ne\u010dist\u00e9. Rad\u0161ej volili smr\u0165, ne\u017e by sa po\u0161kvrnili pokrmami",
    "66": "a zru\u0161ili sv\u00e4t\u00fa zmluvu. Tak aj zomreli.",
    "67": "Ve\u013emi ve\u013ek\u00fd hnev do\u013eahol teda na Izrael."
}