{
    "1": "P\u00e1n hovoril Moj\u017ei\u0161ovi:",
    "2": "\"Rozk\u00e1\u017e Izraelitom zmeni\u0165 smer a ut\u00e1bori\u0165 sa pri Pihachirote medzi Magdalom a morom! Naproti Belsefonu sa ut\u00e1bor\u00edte, pri mori!",
    "3": "Fara\u00f3n si bude toti\u017e myslie\u0165 o Izraelitoch: Iste pobl\u00fadili v kraji, p\u00fa\u0161\u0165 ich m\u00e1 v objat\u00ed!",
    "4": "A ja op\u00e4\u0165 zatvrd\u00edm fara\u00f3novo srdce a bude sa hna\u0165 za vami. Potom fara\u00f3novi a v\u0161etk\u00e9mu jeho vojsku uk\u00e1\u017eem svoju moc a Egyp\u0165ania spoznaj\u00fa, \u017ee ja som P\u00e1n!\" A urobili tak.",
    "5": "Ke\u010f egyptsk\u00e9mu kr\u00e1\u013eovi ozn\u00e1mili, \u017ee \u013eud utiekol, zm\u00fd\u0161\u013eanie fara\u00f3na i jeho slu\u017eobn\u00edkov sa obr\u00e1tilo proti \u013eudu a vraveli: \"\u010co sme to len urobili, \u017ee sme prepustili Izraelitov zo svojich slu\u017eieb?!\"",
    "6": "I dal zapriahnu\u0165 do svojho voza a svoj (bojov\u00fd) \u013eud vzal so sebou,",
    "7": "\u0161es\u0165sto vybran\u00fdch vozov s in\u00fdmi egyptsk\u00fdmi vozmi a na ka\u017edom z nich udatn\u00fdch bojovn\u00edkov.",
    "8": "P\u00e1n zatvrdil srdce egyptsk\u00e9ho kr\u00e1\u013ea, fara\u00f3na, tak\u017ee sa pustil za Izraelitmi, hoci Izraeli odi\u0161li pod ochranou zdvihnutej ruky.",
    "9": "Egyp\u0165ania sa hnali za nimi a v\u0161etky fara\u00f3nove vozy a z\u00e1prahy s vojskom ich zastihli, ke\u010f t\u00e1borili pri mori pri Pihachirote naproti Belsefonu.",
    "10": "Ke\u010f sa fara\u00f3n pribli\u017eoval, Izraeliti zdvihli o\u010di a videli, \u017ee Egyp\u0165ania tiahnu za nimi. Tu sa ich zmocnil ve\u013ek\u00fd strach a volali k P\u00e1novi.",
    "11": "A Moj\u017ei\u0161ovi vraveli: \"\u010ci nebolo v Egypte hrobov, ke\u010f si n\u00e1s zobral so sebou umrie\u0165 na p\u00fa\u0161ti?! \u010co si n\u00e1m to urobil, \u017ee si n\u00e1s vyviedol z Egypta?",
    "12": "Nehovorili sme ti o tom v Egypte, ke\u010f sme ti vraveli: \"Nechaj n\u00e1s na pokoji, budeme sl\u00fa\u017ei\u0165 Egyp\u0165anom!\" Ve\u010f lep\u0161ie by n\u00e1m bolo sl\u00fa\u017ei\u0165 v Egypte, ako zomrie\u0165 na p\u00fa\u0161ti!\"",
    "13": "Tu Moj\u017ei\u0161 povedal \u013eudu: \"Nebojte sa! Len vytrvajte a uvid\u00edte P\u00e1novu z\u00e1chranu, ktor\u00fa dnes uskuto\u010dn\u00ed pre v\u00e1s. Lebo ako dnes vid\u00edte Egyp\u0165anov, tak ich u\u017e neuvid\u00edte naveky.",
    "14": "P\u00e1n bude za v\u00e1s bojova\u0165, vy sa budete len divi\u0165.\"",
    "15": "A p\u00e1n povedal Moj\u017ei\u0161ovi: \"\u010co vol\u00e1\u0161 ku mne? Rozk\u00e1\u017e Izraelitom, aby sa pohli!",
    "16": "Zdvihni svoju palicu a vystri ruku nad more a rozde\u013e ho, aby Izraeliti mohli prejs\u0165 stredom mora po suchu!",
    "17": "Ja v\u0161ak zatvrd\u00edm srdce Egyp\u0165anov, aby sa hnali za vami. A tak uk\u00e1\u017eem svoju moc na fara\u00f3novi a na celom jeho vojsku, na jeho vozoch a na jeho z\u00e1prahoch,",
    "18": "aby Egyp\u0165ania poznali, \u017ee ja som P\u00e1n, ke\u010f uk\u00e1\u017eem na fara\u00f3novi, na jeho vozoch a na jeho z\u00e1prahoch svoju moc.\"",
    "19": "Nato Bo\u017e\u00ed anjel zmenil svoje miesto. Predt\u00fdm \u0161iel pred izraelsk\u00fdmi vojmi a teraz sa odobral za ne. Aj obla\u010dn\u00fd st\u013ap zmenil svoje miesto spopred nich a postavil sa za nich.",
    "20": "Takto sa dostal medzi egyptsk\u00e9 vojsko a medzi izraelsk\u00e9 vojsko. A oblak bol na jednej strane temn\u00fd, na druhej osvet\u013eoval noc, a tak sa cel\u00fa noc nedalo k tamt\u00fdm pribl\u00ed\u017ei\u0165.",
    "21": "Moj\u017ei\u0161 v\u0161ak vystrel ruku nad more a P\u00e1n ho cel\u00fa noc prudk\u00fdm v\u00fdchodn\u00fdm vetrom rozh\u00e1\u0148al a more vysu\u0161il. Takto sa voda rozdelila",
    "22": "a Izraeliti pre\u0161li stredom mora po suchu, k\u00fdm vody boli pre nich ako m\u00far na ich pravici a \u013eavici.",
    "23": "Egyp\u0165ania ich v\u0161ak prenasledovali a v\u0161etky fara\u00f3nove kone, vozy a z\u00e1prahy pustili sa za nimi doprostred mora.",
    "24": "V \u010dase rannej str\u00e1\u017ee P\u00e1n h\u013eadel v oh\u0148ovom a obla\u010dnom st\u013ape na Egyp\u0165anov a egyptsk\u00e9 vojsko uviedol do zm\u00e4tku.",
    "25": "Sp\u00f4sobil tie\u017e, \u017ee im koles\u00e1 z vozov odpad\u00e1vali a \u017ee len s \u0165a\u017ekos\u0165ou mohli napredova\u0165. Tu Egyp\u0165ania vraveli: \"Utekajme pred Izraelitmi! Ve\u010f P\u00e1n bojuje za nich proti Egyp\u0165anom!\"",
    "26": "A P\u00e1n povedal Moj\u017ei\u0161ovi: \"Vystri ruku nad more, aby sa vody zliali na Egyp\u0165anov, na ich vozy a na ich z\u00e1prahy!\"",
    "27": "I vystrel Moj\u017ei\u0161 ruku nad more a more sa za r\u00e1na vr\u00e1tilo na svoje p\u00f4vodn\u00e9 miesto, a preto\u017ee Egyp\u0165ania utekali pr\u00e1ve proti nemu, P\u00e1n tak zahnal Egyp\u0165anov doprostred mora.",
    "28": "Vody sa vr\u00e1tili sp\u00e4\u0165 a zavalili vozy, z\u00e1prahy a v\u0161etky fara\u00f3nove vojsk\u00e1, ktor\u00e9 sa za nimi pustili do mora. Nezostal z nich ani len jeden.",
    "29": "Izraeliti v\u0161ak po suchu pre\u0161li stredom mora, k\u00fdm vody po ich pravici a \u013eavici st\u00e1li ako m\u00far.",
    "30": "Takto P\u00e1n v ten de\u0148 vyslobodil Izrael z r\u00fak Egyp\u0165anov a Izrael videl m\u0155tvych Egyp\u0165anov le\u017ea\u0165 na morskom pobre\u017e\u00ed.",
    "31": "Izrael teda videl ve\u013ek\u00fd z\u00e1zrak, ktor\u00fd P\u00e1n urobil na Egyp\u0165anoch. \u013dud sa b\u00e1l P\u00e1na a d\u00f4veroval P\u00e1novi i jeho slu\u017eobn\u00edkovi Moj\u017ei\u0161ovi."
}