{
    "1": "Ke\u010f dvaja anjeli do\u0161li do Sodomy, Lot sedel v br\u00e1ne Sodomy. Ke\u010f ich Lot uvidel, vstal a \u0161iel im oproti. Poklonil sa tv\u00e1rou k zemi",
    "2": "a povedal: \"Pros\u00edm v\u00e1s, p\u00e1ni moji, zabo\u010dte do domu svojho slu\u017eobn\u00edka a prenocujte tam. Umyjete si nohy a v\u010dasr\u00e1no vstanete a budete pokra\u010dova\u0165 vo svojej ceste.\" Oni v\u0161ak odpovedali: \"Nie! Prenocujeme vonku.\"",
    "3": "Ale on na nich n\u00e1stojil, aby zostali u neho. I vo\u0161li do domu. Pripravil im pohostenie, dal napiec\u0165 nekvasen\u00e9ho chleba a najedli sa.",
    "4": "Ale sk\u00f4r, ako si \u013eahli, mu\u017eovia mesta, mu\u017eovia Sodomy od chlapca a\u017e po starca, cel\u00e9 mesto do posledn\u00e9ho chlapa obkolesili dom,",
    "5": "vyvolali Lota a povedali mu: \"Kde s\u00fa mu\u017eovia, \u010do pri\u0161li dnes ve\u010der k tebe? Prive\u010f ich k n\u00e1m, aby sme s nimi obcovali!\"",
    "6": "Tu Lot vy\u0161iel k nim predo dvere, zavrel dvere za sebou",
    "7": "a povedal im: \"Bratia moji, no\u017ee nerobte hriech!",
    "8": "M\u00e1m dve dc\u00e9ry, ktor\u00e9 e\u0161te nepoznali mu\u017ea. Vyvediem v\u00e1m ich, robte s nimi, \u010do sa v\u00e1m p\u00e1\u010di. T\u00fdmto mu\u017eom v\u0161ak nerobte ni\u010d tak\u00e9, ve\u010f oni sa uch\u00fdlili do tie\u0148a mojej strechy!\"",
    "9": "Oni v\u0161ak volali: \"Prac sa pre\u010d!\" A dodali: \"Pri\u0161iel sem ako cudzinec a chcel by s\u00fadi\u0165. Teraz ti vyvedieme hor\u0161ie ako t\u00fdm.\" Ve\u013emi dor\u00e1\u017eali na Lota a pok\u00fa\u0161ali sa vylomi\u0165 dvere.",
    "10": "Vtedy t\u00ed mu\u017eovia na\u010diahli ruky, vtiahli Lota dnu a zamkli dvere.",
    "11": "Mu\u017eov v\u0161ak, ve\u013ek\u00fdch aj mal\u00fdch, \u010do boli pri vchode do domu, ranili slepotou, tak\u017ee sa m\u00e1rne nam\u00e1hali n\u00e1js\u0165 vchod.",
    "12": "Potom mu\u017eovia povedali Lotovi: \"Ak tu m\u00e1\u0161 nejak\u00e9ho za\u0165a, syna alebo dc\u00e9ru a ak niekto z mesta patr\u00ed k tebe, vyve\u010f ich pre\u010d z tohoto mesta,",
    "13": "lebo zni\u010d\u00edme toto mesto, preto\u017ee je na\u0148 ve\u013ek\u00e1 \u017ealoba pred P\u00e1nom. P\u00e1n n\u00e1s poslal zni\u010di\u0165 ho.",
    "14": "Vtedy Lot vy\u0161iel von a povedal svojim za\u0165om, ktor\u00ed si mali vzia\u0165 jeho dc\u00e9ry: \"Vsta\u0148te, po\u010fte pre\u010d z tohoto miesta, lebo P\u00e1n mesto zni\u010d\u00ed!\" Jeho za\u0165ovia si v\u0161ak mysleli, \u017ee rob\u00ed \u017earty.",
    "15": "Ke\u010f svitol de\u0148, anjeli n\u00fatili Lota, aby sa pon\u00e1h\u013eal. Hovorili: \"Vsta\u0148, vezmi svoju \u017eenu a obe dc\u00e9ry, ktor\u00e9 tu m\u00e1\u0161, aby si nezahynul pre nepr\u00e1vos\u0165 mesta!\"",
    "16": "A ke\u010f v\u00e1hal, chytili ho obaja mu\u017eovia za ruku, aj jeho \u017eenu a obe dc\u00e9ry, lebo P\u00e1n ich chcel zachr\u00e1ni\u0165, vyviedli ich von a nechali ich za mestom.",
    "17": "Ke\u010f ich vyv\u00e1dzali von, jeden z nich povedal: \"Zachr\u00e1\u0148 si \u017eivot! Neobzeraj sa za seba a nezastavuj sa nikde v okol\u00ed Jord\u00e1nu Pon\u00e1h\u013eaj sa na vrchy, aby si nezahynul!",
    "18": "Lot im povedal: \"Ach, nie, Pane!",
    "19": "Zaiste tvoj slu\u017eobn\u00edk na\u0161iel milos\u0165 pred tebou, ve\u010f si mi preuk\u00e1zal ve\u013ek\u00e9 milosrdenstvo, ke\u010f si zachoval m\u00f4j \u017eivot, ale na vrchoch sa nebudem m\u00f4c\u0165 zachr\u00e1ni\u0165! Aby ma azda nestihlo ne\u0161\u0165astie, aby som nezomrel.",
    "20": "Pozri, tu ne\u010faleko je mesto, tam m\u00f4\u017eem utiec\u0165.",
    "21": "Ono je len mal\u00e9 a ja sa v \u0148om zachr\u00e1nim! Mal\u00e9 je a ja ostanem na\u017eive!\" I povedal mu: \"Dobre teda vysly\u0161\u00edm \u0165a aj v tejto veci a mesto, o ktorom hovor\u00ed\u0161, nezni\u010d\u00edm.",
    "22": "R\u00fdchle ta teda utekaj, lebo k\u00fdm ta ned\u00f4jde\u0161, nem\u00f4\u017eem ni\u010d robi\u0165.\" Preto sa mesto vol\u00e1 Segor.",
    "23": "Slnko vy\u0161lo nad zem, ke\u010f Lot do\u0161iel do Segoru.",
    "24": "A P\u00e1n dal pada\u0165 na Sodomu a Gomoru s\u00edru a ohe\u0148 z neba od P\u00e1na",
    "25": "a zni\u010dil tie mest\u00e1 i cel\u00e9 okolie Jord\u00e1nu so v\u0161etk\u00fdmi obyvate\u013emi mesta a so v\u0161etk\u00fdm po\u013en\u00fdm rastlinstvom.",
    "26": "Ke\u010f sa jeho \u017eena za n\u00edm obzrela, premenila sa v so\u013en\u00fd st\u013ap.",
    "27": "Abrah\u00e1m sa vybral zav\u010das r\u00e1na na miesto, na ktorom predt\u00fdm st\u00e1l pred P\u00e1nom.",
    "28": "Ke\u010f sa pozrel na Sodomu a Gomoru a na cel\u00fa okolit\u00fa krajinu, videl vystupova\u0165 zo zeme dym ako dym z pece.",
    "29": "Boh teda pam\u00e4tal na Abrah\u00e1ma ke\u010f Boh zni\u010dil mest\u00e1 a okolie a Lota vyviedol zo z\u00e1huby, ke\u010f zni\u010dil mest\u00e1, v ktor\u00fdch Lot b\u00fdval.",
    "30": "Potom Lot vy\u0161iel hore a osadil sa na vrchu spolu s oboma svojimi dc\u00e9rami. B\u00e1l sa toti\u017e b\u00fdva\u0165 v Segore a b\u00fdval s oboma svojimi dc\u00e9rami v jaskyni.",
    "31": "Tu povedala star\u0161ia mlad\u0161ej: \"N\u00e1\u0161 otec je u\u017e star\u00fd a na zemi niet mu\u017ea, ktor\u00fd by s nami obcoval, ako je to zvykom na celom svete.",
    "32": "Po\u010f, opoj\u00edme n\u00e1\u0161ho otca v\u00ednom a \u013eahneme si k nemu, aby sme zachovali od n\u00e1\u0161ho otca potomstvo.\"",
    "33": "Dali mu teda v t\u00fa noc napi\u0165 sa v\u00edna. Potom vo\u0161la star\u0161ia a spala so svoj\u00edm otcom. On v\u0161ak nevedel, ani ke\u010f si \u013eahla, ani ke\u010f vstala.",
    "34": "Na druh\u00fd de\u0148 povedala zasa star\u0161ia mlad\u0161ej: \"Pozri, ja som minulej noci spala s otcom. D\u00e1me mu aj v tento ve\u010der napi\u0165 sa v\u00edna. Potom p\u00f4jde\u0161 ty dnu a \u013eahne\u0161 si k nemu, aby sme si zachovali od n\u00e1\u0161ho otca potomstvo!\"",
    "35": "Dali teda aj v t\u00fato noc svojmu otcovi pi\u0165 v\u00edno. Potom mlad\u0161ia vstala a \u013eahla si k nemu. On v\u0161ak nevedel, ani ke\u010f si \u013eahla, ani ke\u010f vstala.",
    "36": "Takto po\u010dali obe Lotove dc\u00e9ry zo svojho otca.",
    "37": "Star\u0161ia porodila syna a dala mu meno Moab. On je praotcom dne\u0161n\u00fdch Moab\u010danov.",
    "38": "Ale aj mlad\u0161ia porodila syna a dala mu meno Amon. On je praotcom dne\u0161n\u00fdch Amon\u010danov."
}