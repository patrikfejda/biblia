{
    "1": "Tu sa Jozef vrhol na svojho otca, plakal nad n\u00edm a bozk\u00e1val ho.",
    "2": "Potom rozk\u00e1zal svojim slu\u017eobn\u00edkom, lek\u00e1rom, zabalzamova\u0165 jeho otca. A lek\u00e1ri balzamovali Izraela.",
    "3": "Trvalo im to pri \u0148om \u0161tyridsa\u0165 dn\u00ed, lebo to\u013eko \u010dasu bolo treba na balzamovanie. Aj Egyp\u0165ania ho oplak\u00e1vali sedemdesiat dn\u00ed.",
    "4": "A ke\u010f sa dni oplak\u00e1vania minuli, Jozef povedal fara\u00f3nov\u00fdm dvoranom: \"Ak som na\u0161iel milos\u0165 vo va\u0161ich o\u010diach, prihovorte sa za m\u0148a, pros\u00edm, u fara\u00f3na v tomto zmysle:",
    "5": "M\u00f4j otec ma zaviazal pr\u00edsahou: \"H\u013ea, ja u\u017e zomriem. Pochov\u00e1\u0161 ma v mojom hrobe, ktor\u00fd som si vykopal v krajine Kana\u00e1n!\" A teraz by som chcel \u00eds\u0165 hore pochova\u0165 si otca; potom sa vr\u00e1tim.\"",
    "6": "Fara\u00f3n odk\u00e1zal: \"Cho\u010f hore a pochovaj otca, ako si prisahal!\"",
    "7": "A tak Jozef odi\u0161iel pochova\u0165 svojho otca a s n\u00edm i\u0161li v\u0161etci fara\u00f3novi slu\u017eobn\u00edci: \u00faradn\u00edci jeho pal\u00e1ca, v\u0161etci hodnost\u00e1ri egyptskej krajiny",
    "8": "a v\u0161etci Jozefovi dom\u00e1ci i jeho bratia a dom\u00e1ci jeho otca. Iba svoje mal\u00e9 deti, svoje ovce a dobytok nechali v kraji Gesen.",
    "9": "S nimi i\u0161li aj vozy a jazdci, tak\u017ee to bol ve\u013emi ve\u013ek\u00fd z\u00e1stup.",
    "10": "Ke\u010f do\u0161li ku Goren-Atad za Jord\u00e1nom, konali tam ve\u013ek\u00fd a sl\u00e1vnostn\u00fd pohreb. Za svojho otca urobil sedemd\u0148ov\u00fa sm\u00fato\u010dn\u00fa sl\u00e1vnos\u0165",
    "11": "Ke\u010f sa obyvatelia krajiny, Kana\u00e1n\u010dania, dozvedeli o sm\u00fato\u010dnej sl\u00e1vnosti pri Gorene, vraveli: \"To je ve\u013ekolep\u00e1 egyptsk\u00e1 sm\u00fato\u010dn\u00e1 sl\u00e1vnos\u0165!\" Preto nazvali to (miesto) Abel Misraim Egyptsk\u00fd sm\u00fatok, \u010do le\u017e\u00ed za Jord\u00e1nom.",
    "12": "Jeho synovia s n\u00edm teda urobili, ako im prik\u00e1zal.",
    "13": "Vydali sa toti\u017e do krajiny Kana\u00e1n a pochovali ho v jaskyni makpelsk\u00e9ho pozemku, na pozemku v\u00fdchodne od Mambre, ktor\u00fd k\u00fapil Abrah\u00e1m od Hetejca Efrona na dedi\u010dn\u00e9 pohrebisko.",
    "14": "Ke\u010f Jozef pochoval otca, vr\u00e1til sa do Egypta, aj jeho bratia a v\u0161etci, \u010do s n\u00edm i\u0161li.",
    "15": "Ke\u010f otec zomrel, Jozefovi bratia sa za\u010dali b\u00e1\u0165 a vraveli si: \"Nezachov\u00e1 sa teraz Jozef nepriate\u013esky vo\u010di n\u00e1m a neodplat\u00ed n\u00e1m v\u0161etko to zl\u00e9, \u010do sme mu vykonali?\"",
    "16": "Preto odk\u00e1zali Jozefovi: \"Tvoj otec pred svojou smr\u0165ou prik\u00e1zal:",
    "17": "\"Toto poviete Jozefovi: Odpus\u0165, pros\u00edm, svojim bratom ich previnenie a hriech, \u017ee ti sp\u00f4sobili zlo! U\u017e n\u00e1m len odpus\u0165 na\u0161e previnenie! Ve\u010f my uctievame Boha tvojho otca!\" Ke\u010f mu to hovorili; Jozef plakal.",
    "18": "Potom pri\u0161li sami bratia, padli pred n\u00edm a vraveli: \"Pozri, sme tvojimi sluhami!\"",
    "19": "Jozef im v\u0161ak povedal: \"Len sa nebojte! Ve\u010f \u010di som ja na Bo\u017eom mieste?!",
    "20": "Vy ste s\u00edce snovali proti mne zlo, ale Boh to obr\u00e1til na dobro, aby uskuto\u010dnil to, \u010do je dnes, aby zachr\u00e1nil \u017eivot mnoh\u00fdm \u013eu\u010fom.",
    "21": "Len sa u\u017e nebojte! Ja sa budem stara\u0165 o v\u00e1s aj o va\u0161e deti!\" Tak ich te\u0161il a milo sa im prihov\u00e1ral. Jozefova smr\u0165",
    "22": "Jozef teda b\u00fdval v Egypte; on aj dom jeho otca. Jozef \u017eil stodesa\u0165 rokov.",
    "23": "A Jozef videl Efraimov\u00fdch synov a\u017e do tretieho pokolenia. Aj synovia Manassesovho syna Machira sa narodili za Jozefovho \u017eivota.",
    "24": "Raz potom Jozef povedal svojim bratom: \"Ja u\u017e zomriem, ale Boh sa v\u00e1s istotne ujme a vyvedie v\u00e1s z tejto krajiny do krajiny, ktor\u00fa odprisahal Abrah\u00e1movi, Iz\u00e1kovi a Jakubovi.\"",
    "25": "Nato dal Jozef Izraelov\u00fdm synom prisaha\u0165 a povedal: \"Ke\u010f sa v\u00e1s Boh zaujme, preneste moje kosti odtia\u013eto!\"",
    "26": "A Jozef umrel, ke\u010f mal stodesa\u0165 rokov. Potom ho zabalzamovali a ulo\u017eili ho do rakvy v Egypte."
}