{
    "1": "Potom chodil po mest\u00e1ch a dedin\u00e1ch, k\u00e1zal a hl\u00e1sal evanjelium o Bo\u017eom kr\u00e1\u013eovstve a s n\u00edm Dvan\u00e1sti",
    "2": "a niektor\u00e9 \u017eeny, ktor\u00e9 uzdravil od zl\u00fdch duchov a z chor\u00f4b: M\u00e1ria, zvan\u00e1 Magdal\u00e9na, z ktorej vy\u0161lo sedem zl\u00fdch duchov,",
    "3": "Jana, \u017eena Herodesovho spr\u00e1vcu Ch\u00fazu, Zuzana a mnoh\u00e9 in\u00e9, ktor\u00e9 im vypom\u00e1hali zo svojich prostriedkov.",
    "4": "Ke\u010f sa zi\u0161iel ve\u013ek\u00fd z\u00e1stup a prich\u00e1dzali k nemu \u013eudia zo v\u0161etk\u00fdch miest, povedal v podobenstve:",
    "5": "\"Rozsieva\u010d vy\u0161iel rozsieva\u0165 semeno. Ako sial, jedno zrno padlo na kraj cesty. Tam ho po\u0161liapali a nebesk\u00e9 vt\u00e1ky pozobali.",
    "6": "Druh\u00e9 padlo na skalu. Vzi\u0161lo a uschlo, lebo nemalo vlahy.",
    "7": "In\u00e9 zasa padlo do t\u0155nia, ale t\u0155nie r\u00e1stlo s n\u00edm a udusilo ho.",
    "8": "In\u00e9 zrno padlo do dobrej zeme. Vyr\u00e1stlo a prinieslo ston\u00e1sobn\u00fa \u00farodu.\" Ke\u010f to povedal, zvolal: \"Kto m\u00e1 u\u0161i na po\u010d\u00favanie, nech po\u010d\u00fava.\"",
    "9": "Jeho u\u010den\u00edci sa ho p\u00fdtali, ak\u00e9 je to podobenstvo.",
    "10": "On im povedal: \"V\u00e1m je dan\u00e9 pozna\u0165 tajomstv\u00e1 Bo\u017eieho kr\u00e1\u013eovstva. Ostatn\u00fdm hovor\u00edm len v podobenstv\u00e1ch, aby h\u013eadeli, ale nevideli, aby po\u010d\u00favali, ale nech\u00e1pali.",
    "11": "Podobenstvo znamen\u00e1 toto: Semeno je Bo\u017eie slovo.",
    "12": "Na kraji cesty, to s\u00fa t\u00ed, \u010do po\u010d\u00favaj\u00fa, ale potom prich\u00e1dza diabol a vyber\u00e1 im slovo zo srdca, aby neuverili a neboli spasen\u00ed.",
    "13": "Na skale, to s\u00fa t\u00ed, \u010do po\u010d\u00favaj\u00fa a s rados\u0165ou prij\u00edmaj\u00fa slovo, ale nemaj\u00fa korene, veria len na \u010das a v \u010dase sk\u00fa\u0161ky odpadaj\u00fa.",
    "14": "Ktor\u00e9 padlo do t\u0155nia, to s\u00fa t\u00ed, \u010do po\u010d\u00favaj\u00fa, ale starosti, bohatstvo a rozko\u0161e \u017eivota ho postupne udusia a oni neprines\u00fa \u00farodu.",
    "15": "A ktor\u00e9 padlo do dobrej zeme, to s\u00fa t\u00ed, \u010do po\u010d\u00favaj\u00fa slovo, zachov\u00e1vaj\u00fa ho v dobrom a \u0161\u013eachetnom srdci a s vytrvalos\u0165ou prin\u00e1\u0161aj\u00fa \u00farodu.",
    "16": "Nik neza\u017ene lampu a neprikryje ju n\u00e1dobou, ani ju nepostav\u00ed pod poste\u013e, ale postav\u00ed ju na svietnik, aby t\u00ed, \u010do vch\u00e1dzaj\u00fa, videli svetlo.",
    "17": "Lebo ni\u010d nie je skryt\u00e9, \u010do by sa nevyjavilo, a ni\u010d utajen\u00e9, \u010do by sa neprezvedelo a nedostalo na verejnos\u0165.",
    "18": "D\u00e1vajte teda pozor, ako po\u010d\u00favate, lebo kto m\u00e1, tomu sa prid\u00e1, a kto nem\u00e1, tomu sa vezme aj to, o \u010dom si mysl\u00ed, \u017ee m\u00e1.\"",
    "19": "Pri\u0161la za n\u00edm jeho matka a bratia, ale pre z\u00e1stup sa nemohli k nemu dosta\u0165.",
    "20": "Ozn\u00e1mili mu: \"Vonku stoj\u00ed tvoja matka a tvoji bratia a chc\u00fa \u0165a vidie\u0165.\"",
    "21": "On im odvetil: \"Mojou matkou a mojimi bratmi s\u00fa t\u00ed, \u010do po\u010d\u00favaj\u00fa Bo\u017eie slovo a uskuto\u010d\u0148uj\u00fa ho.\"",
    "22": "V ist\u00fd de\u0148 nast\u00fapil on i jeho u\u010den\u00edci na lo\u010f; a povedal im: \"Preplavme sa na druh\u00fd breh jazera.\" I odrazili od brehu.",
    "23": "Ako sa plavili, zaspal. Tu sa na jazero spustila tak\u00e1 v\u00edchrica, \u017ee sa im naberala voda a boli vo ve\u013ekom nebezpe\u010denstve.",
    "24": "Prist\u00fapili k nemu a zobudili ho slovami: \"U\u010dite\u013e, u\u010dite\u013e, hynieme!\" On vstal, pohrozil vetru a rozb\u00farenej vode i upokojili sa a nastalo ticho.",
    "25": "A im povedal: \"Kde je va\u0161a viera?\" A oni si so strachom a \u00fadivom hovorili: \"\u010co mysl\u00ed\u0161, kto je to, \u017ee rozkazuje vetru i vode a ony ho posl\u00fachaj\u00fa?\"",
    "26": "Doplavili sa do gergezsk\u00e9ho kraja, ktor\u00fd je oproti Galilei.",
    "27": "Ke\u010f vyst\u00fapil na breh, vy\u0161iel oproti nemu ak\u00fdsi mu\u017e z mesta, posadnut\u00fd zl\u00fdmi duchmi. U\u017e dlh\u00fd \u010das sa neobliekal a neb\u00fdval v dome, ale v hroboch.",
    "28": "Ke\u010f zbadal Je\u017ei\u0161a, skr\u00edkol, padol pred n\u00edm a zvolal ve\u013ek\u00fdm hlasom: \"\u010co \u0165a do m\u0148a, Je\u017ei\u0161, Syn najvy\u0161\u0161ieho Boha? Pros\u00edm \u0165a, nemu\u010d ma!\"",
    "29": "Lebo Je\u017ei\u0161 ne\u010dist\u00e9mu duchu rozk\u00e1zal, aby vy\u0161iel z toho \u010dloveka - u\u017e dlh\u00fd \u010das ho mal v moci. Aj ho sputnali re\u0165azami a okovami a str\u00e1\u017eili ho, ale on put\u00e1 roztrhal a zl\u00fd duch ho hnal na p\u00fa\u0161\u0165.",
    "30": "Je\u017ei\u0161 sa ho sp\u00fdtal: \"Ako sa vol\u00e1\u0161?\" On odpovedal: \"Pluk,\" lebo do\u0148 vo\u0161lo mnoho zl\u00fdch duchov.",
    "31": "A prosili ho, aby im nerozk\u00e1zal od\u00eds\u0165 do priepasti.",
    "32": "Na vrchu sa tam p\u00e1sla ve\u013ek\u00e1 \u010drieda sv\u00ed\u0148. Preto ho prosili, aby im dovolil vojs\u0165 do nich; on im to dovolil.",
    "33": "Tu zl\u00ed duchovia vy\u0161li z \u010dloveka, vo\u0161li do sv\u00ed\u0148 a \u010drieda sa prudko hnala dolu svahom do jazera a potopila sa.",
    "34": "Ke\u010f pastieri videli, \u010do sa stalo, u\u0161li a rozhl\u00e1sili to v meste a po osad\u00e1ch.",
    "35": "A \u013eudia vy\u0161li pozrie\u0165 sa, \u010do sa stalo. Pri\u0161li k Je\u017ei\u0161ovi a na\u0161li \u010dloveka, z ktor\u00e9ho vy\u0161li zl\u00ed duchovia, ako sed\u00ed oble\u010den\u00fd a pri zdravom rozume pri Je\u017ei\u0161ov\u00fdch noh\u00e1ch, a schytila ich hr\u00f4za.",
    "36": "O\u010dit\u00ed svedkovia im rozpovedali, ako bol uzdraven\u00fd ten, ktor\u00e9ho tr\u00e1pil zl\u00fd duch.",
    "37": "A v\u0161etci obyvatelia gergezsk\u00e9ho kraja ho prosili, aby od nich odi\u0161iel, lebo sa ich zmocnil ve\u013ek\u00fd strach. On teda nast\u00fapil na lo\u010f a vr\u00e1til sa.",
    "38": "Mu\u017e, z ktor\u00e9ho vy\u0161li zl\u00ed duchovia, ho prosil, aby smel zosta\u0165 s n\u00edm. Ale on ho poslal pre\u010d so slovami:",
    "39": "\"Vr\u00e1\u0165 sa domov a rozpr\u00e1vaj, ak\u00e9 ve\u013ek\u00e9 veci ti urobil Boh!\" On i\u0161iel a po celom meste rozhlasoval, ak\u00e9 ve\u013ek\u00e9 veci mu urobil Je\u017ei\u0161.",
    "40": "Ke\u010f sa Je\u017ei\u0161 vr\u00e1til, priv\u00edtal ho z\u00e1stup, lebo v\u0161etci na\u0148 \u010dakali.",
    "41": "Tu pri\u0161iel mu\u017e, menom Jairus, ktor\u00fd bol predstaven\u00fdm synag\u00f3gy. Padol Je\u017ei\u0161ovi k noh\u00e1m a prosil ho, aby \u0161iel do jeho domu,",
    "42": "lebo mal jedin\u00fa, asi dvan\u00e1s\u0165ro\u010dn\u00fa dc\u00e9ru a t\u00e1 umierala. Ako \u0161iel, tla\u010dil sa na\u0148ho z\u00e1stup.",
    "43": "Bola tam aj ist\u00e1 \u017eena, ktor\u00e1 mala dvan\u00e1s\u0165 rokov krvotok; minula na lek\u00e1rov cel\u00fd svoj majetok, ale ani jeden ju nemohol vylie\u010di\u0165.",
    "44": "Prist\u00fapila odzadu, dotkla sa obruby jeho \u0161iat a hne\u010f prestala krv\u00e1ca\u0165.",
    "45": "Je\u017ei\u0161 sa sp\u00fdtal: \"Kto sa ma to dotkol?\" Ke\u010f to v\u0161etci popierali, ozval sa Peter: \"U\u010dite\u013e, ve\u010f sa tla\u010dia z\u00e1stupy a tisn\u00fa \u0165a!\"",
    "46": "Ale Je\u017ei\u0161 povedal: \"Niekto sa ma dotkol, lebo som poc\u00edtil, \u017ee zo m\u0148a vy\u0161la sila.\"",
    "47": "\u017dena, vidiac, \u017ee sa neutaj\u00ed, pri\u0161la s chven\u00edm, padla pred neho a pred v\u0161etk\u00fdm \u013eudom sa priznala, pre\u010do sa ho dotkla a ako hne\u010f ozdravela.",
    "48": "A on jej povedal: \"Dc\u00e9ra, tvoja viera \u0165a uzdravila. Cho\u010f v pokoji!\"",
    "49": "K\u00fdm e\u0161te hovoril, pri\u0161iel ktosi z domu predstaven\u00e9ho synag\u00f3gy a povedal: \"Tvoja dc\u00e9ra umrela; u\u017e neun\u00favaj u\u010dite\u013ea.\"",
    "50": "Ale ke\u010f to Je\u017ei\u0161 po\u010dul, povedal mu: \"Neboj sa, len ver a bude zachr\u00e1nen\u00e1!\"",
    "51": "Ke\u010f pri\u0161iel k domu, nikomu nedovolil vojs\u0165 dnu, iba Petrovi, J\u00e1novi a Jakubovi s otcom a matkou diev\u010da\u0165a.",
    "52": "V\u0161etci nad diev\u010da\u0165om plakali a nariekali. On povedal: \"Nepla\u010dte! Diev\u010da neumrelo, ale sp\u00ed.\"",
    "53": "Oni ho vysmiali, lebo vedeli, \u017ee umrelo.",
    "54": "Ale on ho chytil za ruku a zvolal: \"Diev\u010da, vsta\u0148!\"",
    "55": "I vr\u00e1til sa do\u0148 duch a hne\u010f vstalo. A rozk\u00e1zal, aby mu dali jes\u0165.",
    "56": "Rodi\u010dia diev\u010da\u0165a st\u0155pli od \u00fa\u017easu a on im prik\u00e1zal, \u017ee nesm\u00fa nikomu hovori\u0165, \u010do sa stalo."
}