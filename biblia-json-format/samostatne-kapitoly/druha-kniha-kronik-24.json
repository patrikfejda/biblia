{
    "1": "Joas mal sedem rokov, ke\u010f za\u010dal kra\u013eova\u0165, a \u0161tyridsa\u0165 rokov kra\u013eoval v Jeruzaleme. Meno jeho matky bolo Sebia z Bersabe.",
    "2": "Joas robil po v\u0161etky dni k\u0148aza Jojadu, \u010do sa p\u00e1\u010di P\u00e1novi.",
    "3": "Jojada mu vzal dve \u017eeny, tak\u017ee sa mu narodili synovia a dc\u00e9ry.",
    "4": "Potom si Joas zaumienil obnovi\u0165 P\u00e1nov dom.",
    "5": "Zhroma\u017edil k\u0148azov a levitov a povedal im: \"Vyjdite do j\u00fadskych miest a z roka na rok vyberajte od v\u0161etk\u00fdch Izraelitov peniaze na opravu domu svojho Boha. A vy sa priberajte k veci!\" Ale leviti sa nepriberali.",
    "6": "Preto kr\u00e1\u013e zavolal hlavu, Jojadu, a povedal mu: \"Pre\u010do si nenaliehal na levitov, aby doniesli z J\u00fadska a z Jeruzalema d\u00e1vku, ktor\u00fa predp\u00edsal P\u00e1nov slu\u017eobn\u00edk Moj\u017ei\u0161 obci Izraela pre st\u00e1nok z\u00e1kona?!",
    "7": "Lebo zlo\u010dinn\u00e1 Atalia a jej synovia pokazili Bo\u017e\u00ed dom a zo v\u0161etk\u00fdch, P\u00e1novmu chr\u00e1mu zasv\u00e4ten\u00fdch vec\u00ed narobili b\u00e1lov.\"",
    "8": "Na kr\u00e1\u013eov pr\u00edkaz urobili debnu a umiestili ju pri br\u00e1ne P\u00e1novho domu zvonku.",
    "9": "Potom vydali v J\u00fadsku a Jeruzaleme ohlas, aby don\u00e1\u0161ali P\u00e1novi d\u00e1vku, ktor\u00fa Izraelitom na p\u00fa\u0161ti predp\u00edsal Bo\u017e\u00ed slu\u017eobn\u00edk Moj\u017ei\u0161.",
    "10": "V\u0161etky knie\u017eat\u00e1 a v\u0161etok \u013eud sa radovali. Don\u00e1\u0161ali a h\u00e1dzali do debny a\u017e sa naplnila.",
    "11": "Z\u00a0\u010dasu na \u010das debnu doniesli, aby ju kr\u00e1\u013e prostredn\u00edctvom levitov prehliadol, a\u00a0ak zistili, \u017ee je pe\u0148az\u00ed ve\u013ea, prich\u00e1dzal kr\u00e1\u013eov pis\u00e1r a\u00a0poverenec hlavn\u00e9ho k\u0148aza, debnu vypr\u00e1zdnili a\u00a0zasa ju zaniesli na jej miesto. Tak robievali de\u0148 po de\u0148 a\u00a0nazbierali mno\u017estvo pe\u0148az\u00ed.",
    "12": "Kr\u00e1\u013e a Jojada ich odovzdali dieloved\u00facim, ktor\u00ed mali dozor pri pr\u00e1cach v P\u00e1novom dome. Oni naj\u00edmali kamen\u00e1rov a tes\u00e1rov na obnovu P\u00e1novho domu, ako aj \u017eeleziarov a kovorobotn\u00edkov na opravu P\u00e1novho domu.",
    "13": "Robotn\u00edci pracovali a opravy pod ich rukami pokra\u010dovali, a\u017e uviedli Bo\u017e\u00ed dom do p\u00f4vodn\u00e9ho stavu a upevnili ho.",
    "14": "Ke\u010f boli hotov\u00ed, zaniesli zvy\u0161ok pe\u0148az\u00ed kr\u00e1\u013eovi a Jojadovi a on dal za ne urobi\u0165 n\u00e1doby pre P\u00e1nov dom, n\u00e1doby na (boho)slu\u017ebu a obety, \u010da\u0161e a zlat\u00e9 a strieborn\u00e9 n\u00e1doby. A po v\u0161etky Jojadove dni ustavi\u010dne prin\u00e1\u0161ali v P\u00e1novom chr\u00e1me celopaly.",
    "15": "Ale Jojada zostarel a zomrel v plnom veku. Ke\u010f zomrel, mal stotridsa\u0165 rokov.",
    "16": "Pochovali ho v D\u00e1vidovom meste s kr\u00e1\u013emi, lebo robil dobro pre Izrael, pre Boha a jeho dom.",
    "17": "Po Jojadovej smrti pri\u0161li j\u00fadske knie\u017eat\u00e1, poklonkovali kr\u00e1\u013eovi a kr\u00e1\u013e ich posl\u00fachol.",
    "18": "Opustili dom P\u00e1na, Boha svojich otcov, a sl\u00fa\u017eili a\u0161er\u00e1m a modl\u00e1m. A tak dopadol hnev na J\u00fadu a Jeruzalem pre toto ich previnenie.",
    "19": "Posielal k nim prorokov, aby ich obr\u00e1tili k P\u00e1novi a napom\u00ednali ich, len\u017ee nepo\u010d\u00favali.",
    "20": "Vtedy Bo\u017e\u00ed duch odial Zachari\u00e1\u0161a, syna k\u0148aza Jojadu, i postavil sa pred \u013eud a povedal mu: \"Toto hovor\u00ed P\u00e1n: Pre\u010do prestupujete P\u00e1nove pr\u00edkazy? Nedar\u00ed sa v\u00e1m! Preto, \u017ee ste opustili P\u00e1na, on opustil v\u00e1s.\"",
    "21": "Oni sa proti nemu sprisahali a na kr\u00e1\u013eov rozkaz ho ukame\u0148ovali na n\u00e1dvor\u00ed P\u00e1novho domu.",
    "22": "Kr\u00e1\u013e Joas si nespomenul na dobrodenie, ktor\u00e9 mu preuk\u00e1zal jeho otec Jojada, ale zavra\u017edil jeho syna. Ke\u010f umieral, povedal: \"P\u00e1n to vid\u00ed a pomst\u00ed.\"",
    "23": "Po uplynut\u00ed roku tiahlo proti nemu aramejsk\u00e9 vojsko. Pri\u0161li do J\u00fadska a Jeruzalema a vyhubili v\u0161etky knie\u017eat\u00e1 \u013eudu a v\u0161etku koris\u0165 poslali kr\u00e1\u013eovi do Damasku.",
    "24": "Hoci aramejsk\u00e9 vojsko pri\u0161lo s mal\u00fdm po\u010dtom mu\u017eov, P\u00e1n im vydal do ruky ve\u013emi ve\u013ek\u00e9 vojsko, lebo opustili P\u00e1na, Boha svojich otcov. Aj proti Joasovi vyniesli v\u00fdroky.",
    "25": "Ke\u010f od neho odi\u0161li - a nechali ho v \u0165a\u017ek\u00fdch chorob\u00e1ch -, sprisahali sa proti nemu jeho sluhovia pre krv syna k\u0148aza Jojadu a zabili ho na jeho l\u00f4\u017eku. Zomrel a pochovali ho v D\u00e1vidovom meste, ale nepochovali ho v kr\u00e1\u013eovsk\u00fdch hroboch.",
    "26": "T\u00edto sa sprisahali proti nemu: Zabad, syn Amon\u010dianky Semaaty, a Jozabad, syn Moab\u010dianky Semarity.",
    "27": "O jeho synoch, o mno\u017estve zbierok za neho a o oprave Bo\u017eieho domu sa p\u00ed\u0161e vo V\u00fdklade Knihy kr\u00e1\u013eov. Namiesto neho sa stal kr\u00e1\u013eom jeho syn Amasi\u00e1\u0161."
}