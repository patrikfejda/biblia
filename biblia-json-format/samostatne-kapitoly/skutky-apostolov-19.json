{
    "1": "K\u00fdm bol Apollo v Korinte, Pavol pochodil po horn\u00fdch krajoch a pri\u0161iel do Efezu. Tam na\u0161iel ak\u00fdchsi u\u010den\u00edkov",
    "2": "a povedal im: \"Dostali ste aj Ducha Sv\u00e4t\u00e9ho, ke\u010f ste uverili?\" Oni mu odvetili: \"Ani sme nepo\u010duli, \u017ee je Duch Sv\u00e4t\u00fd.\"",
    "3": "On sa op\u00fdtal: \"Ako ste teda boli pokrsten\u00ed?\" Oni odpovedali: \"J\u00e1nov\u00fdm krstom.",
    "4": "Pavol povedal: \"J\u00e1n krstil krstom pok\u00e1nia a hovoril \u013eudu, aby uverili v toho, ktor\u00fd prich\u00e1dzal po \u0148om, to jest v Je\u017ei\u0161a.\"",
    "5": "Ke\u010f to po\u010duli, dali sa pokrsti\u0165 v mene P\u00e1na Je\u017ei\u0161a.",
    "6": "A ke\u010f na nich Pavol vlo\u017eil ruky, zost\u00fapil na nich Duch Sv\u00e4t\u00fd; i hovorili jazykmi a prorokovali.",
    "7": "Spolu ich bolo asi dvan\u00e1s\u0165 mu\u017eov.",
    "8": "Potom vo\u0161iel do synag\u00f3gy a smelo hovoril; tri mesiace rozpr\u00e1val a presvied\u010dal o Bo\u017eom kr\u00e1\u013eovstve.",
    "9": "Ale ke\u010f sa niektor\u00ed zatvrdili a neuverili, ba pred z\u00e1stupom tupili P\u00e1novu cestu, odi\u0161iel od nich, oddelil u\u010den\u00edkov a ka\u017ed\u00fd de\u0148 hovoril v Tyrannovej \u0161kole.",
    "10": "To trvalo dva roky, tak\u017ee v\u0161etci, \u010do b\u00fdvali v \u00c1zii, \u017didia i Gr\u00e9ci, po\u010duli P\u00e1novo slovo.",
    "11": "A Boh robil Pavlov\u00fdmi rukami neoby\u010dajn\u00e9 divy,",
    "12": "tak\u017ee aj na chor\u00fdch don\u00e1\u0161ali \u0161atky a z\u00e1stery, ktor\u00e9 sa dotkli jeho tela, a neduhy ich op\u00fa\u0161\u0165ali a zl\u00ed duchovia vych\u00e1dzali.",
    "13": "Aj niektor\u00ed potuln\u00ed \u017eidovsk\u00ed zakl\u00edna\u010di sa pok\u00fasili vz\u00fdva\u0165 meno P\u00e1na Je\u017ei\u0161a nad t\u00fdmi, \u010do boli posadnut\u00ed zl\u00fdmi duchmi; a hovorili: \"Zakl\u00ednam v\u00e1s skrze Je\u017ei\u0161a, ktor\u00e9ho hl\u00e1sa Pavol.\"",
    "14": "Robili to siedmi synovia ist\u00e9ho Skevu, \u017eidovsk\u00e9ho ve\u013ek\u0148aza.",
    "15": "Ale zl\u00fd duch im povedal: \"Je\u017ei\u0161a pozn\u00e1m aj o Pavlovi viem; ale kto ste vy?\"",
    "16": "A \u010dlovek, v ktorom bol zl\u00fd duch, sa na nich vrhol, dvoch z nich sa zmocnil a tak ich doriadil, \u017ee z toho domu utekali nah\u00ed a dor\u00e1\u0148an\u00ed.",
    "17": "Dozvedeli sa o tom v\u0161etci \u017didia aj Gr\u00e9ci, \u010do b\u00fdvali v Efeze. Na v\u0161etk\u00fdch do\u013eahol strach a zvelebovali meno P\u00e1na Je\u017ei\u0161a.",
    "18": "Mnoho veriacich prich\u00e1dzalo, vyzn\u00e1vali sa a prizn\u00e1vali svoje skutky.",
    "19": "A mnoh\u00ed z t\u00fdch \u010do sa zaoberali \u010darami, podon\u00e1\u0161ali knihy a pred o\u010dami v\u0161etk\u00fdch ich sp\u00e1lili; ke\u010f spo\u010d\u00edtali ich cenu, vy\u0161lo im p\u00e4\u0165desiattis\u00edc strieborn\u00fdch.",
    "20": "Tak mohutne sa \u0161\u00edrilo a silnelo P\u00e1novo slovo.",
    "21": "Po t\u00fdchto udalostiach si Pavol zaumienil v Duchu, \u017ee prejde cez Maced\u00f3nsko a Ach\u00e1jsko a p\u00f4jde do Jeruzalema. Povedal: \"Ke\u010f sa ta dostanem, mus\u00edm sa pozrie\u0165 aj do R\u00edma.\"",
    "22": "Dvoch zo svojich pomocn\u00edkov, Timoteja a Erasta, poslal do Maced\u00f3nska a s\u00e1m zostal ist\u00fd \u010das v \u00c1zii.",
    "23": "V tom \u010dase nastalo nemal\u00e9 pob\u00farenie pre P\u00e1novu cestu.",
    "24": "Ist\u00fd zlatn\u00edk menom Demeter, \u010do vyr\u00e1bal strieborn\u00e9 Dianine chr\u00e1miky, poskytoval remeseln\u00edkom nemal\u00fd z\u00e1robok.",
    "25": "Zhroma\u017edil ich, ako aj t\u00fdch, \u010do sa zaoberali podobn\u00fdm remeslom, a povedal: \"Mu\u017ei, vy viete, \u017ee z tohoto remesla m\u00e1me zisk.",
    "26": "A vid\u00edte i po\u010dujete, \u017ee tento Pavol nielen v Efeze, ale skoro v celej \u00c1zii presved\u010dil a odvr\u00e1til ve\u013ek\u00fd z\u00e1stup, lebo hovor\u00ed, \u017ee to, \u010do zhotovuj\u00fa ruky, nie s\u00fa bohovia.",
    "27": "A nielen tomuto n\u00e1\u0161mu remeslu hroz\u00ed nebezpe\u010denstvo, \u017ee upadne, ale ani chr\u00e1m ve\u013ekej bohyne Diany nebud\u00fa ma\u0165 za ni\u010d a za\u010dne sa r\u00faca\u0165 veleba tej, ktor\u00fa si ct\u00ed cel\u00e1 \u00c1zia i cel\u00fd svet.\"",
    "28": "Ke\u010f to po\u010duli, zachv\u00e1til ich hnev a kri\u010dali: \"Ve\u013ek\u00e1 je efezsk\u00e1 Diana!\"",
    "29": "V celom meste zavl\u00e1dol zm\u00e4tok; schopili Pavlov\u00fdch sprievodcov Maced\u00f3n\u010danov G\u00e1ja a Aristarcha a v\u0161etci sa hromadne hnali do divadla.",
    "30": "Pavol chcel \u00eds\u0165 medzi \u013eud, ale u\u010den\u00edci mu to nedovolili.",
    "31": "Aj niektor\u00ed aziarchovia, \u010do mu boli priate\u013emi, poslali za n\u00edm s prosbou, aby ne\u0161iel do divadla.",
    "32": "Ka\u017ed\u00fd vykrikoval nie\u010do in\u00e9, lebo v zhroma\u017eden\u00ed bol zm\u00e4tok, a mnoh\u00ed ani nevedeli, pre\u010do sa zi\u0161li.",
    "33": "Tu naviedli zo z\u00e1stupu ak\u00e9hosi Alexandra a \u017didia ho potisli dopredu. Alexander si rukou vy\u017eiadal ticho a chcel vysvet\u013eova\u0165 \u013eudu.",
    "34": "Ale ke\u010f zbadali, \u017ee je \u017did, v\u0161etci jedn\u00fdm hlasom asi dve hodiny kri\u010dali: \"Ve\u013ek\u00e1 je efezsk\u00e1 Diana!\"",
    "35": "A\u017e mestsk\u00fd tajomn\u00edk ut\u00ed\u0161il z\u00e1stup a povedal: \"Efezania, ktor\u00fd \u010dlovek by nevedel, \u017ee mesto Efez je ctite\u013eom ve\u013ekej Diany a jej obrazu, ktor\u00fd padol z neba?!",
    "36": "Ke\u010f to teda nemo\u017eno poprie\u0165, mus\u00edte sa upokoji\u0165 a nesmiete robi\u0165 ni\u010d nerozv\u00e1\u017ene.",
    "37": "Lebo ste priviedli t\u00fdchto \u013eud\u00ed, hoci sa nedopustili sv\u00e4tokr\u00e1de\u017ee, ani sa ner\u00fahali na\u0161ej bohyni.",
    "38": "Ak teda Demeter a jeho remeseln\u00edci maj\u00fa nie\u010do proti niekomu, na to s\u00fa verejn\u00e9 s\u00fady a prokonzuli; nech sa tam \u017ealuj\u00fa.",
    "39": "Ak chcete nie\u010do in\u00e9, mo\u017eno to vyrie\u0161i\u0165 na z\u00e1konitom zhroma\u017eden\u00ed.",
    "40": "Ve\u010f sa vystavujeme nebezpe\u010denstvu, \u017ee n\u00e1s za dne\u0161ok obvinia zo vzbury, lebo niet vinn\u00edka, a nemohli by sme zd\u00f4vodni\u0165, pre\u010do tento zhon.\" Ako to dopovedal, zhroma\u017edenie rozpustil."
}