{
    "1": "Kr\u00e1\u013e teda b\u00fdval vo svojom dome a P\u00e1n mu poprial pokoj od v\u0161etk\u00fdch okolit\u00fdch nepriate\u013eov.",
    "2": "Tu povedal kr\u00e1\u013e prorokovi N\u00e1tanovi: \"Pozri, ja b\u00fdvam v c\u00e9drovom dome a Bo\u017eia archa b\u00fdva v ko\u017eenom stane.\"",
    "3": "N\u00e1tan povedal kr\u00e1\u013eovi: \"Chy\u0165 sa a rob v\u0161etko, \u010do zam\u00fd\u0161\u013ea\u0161, lebo P\u00e1n je s tebou!\"",
    "4": "Ale v t\u00fa noc P\u00e1n oslovil N\u00e1tana:",
    "5": "\"Cho\u010f a povedz m\u00f4jmu sluhovi D\u00e1vidovi: Toto hovor\u00ed P\u00e1n: Ty mi chce\u0161 postavi\u0165 dom, v ktorom m\u00e1m b\u00fdva\u0165?",
    "6": "Ve\u010f som neb\u00fdval v dome odo d\u0148a, \u010do som vyviedol synov Izraela z Egypta, a\u017e po dne\u0161n\u00fd de\u0148, ale putoval som v \u0161iatrovom obydl\u00ed.",
    "7": "Vari som za cel\u00fd \u010das, \u010do som putoval so v\u0161etk\u00fdmi synmi Izraela, slov\u00ed\u010dkom povedal niektor\u00e9mu sudcovi, ktor\u00e9mu som prik\u00e1zal vies\u0165 m\u00f4j \u013eud, Izrael: Pre\u010do mi nepostav\u00edte c\u00e9drov\u00fd dom?",
    "8": "Teraz v\u0161ak toto povedz m\u00f4jmu sluhovi D\u00e1vidovi: Toto hovor\u00ed P\u00e1n z\u00e1stupov: Ja som \u0165a vzal z pastviny spoza oviec, aby si sa stal knie\u017ea\u0165om nad moj\u00edm \u013eudom, nad Izraelom.",
    "9": "Bol som s tebou, kde si len i\u0161iel, vyhubil som spred teba v\u0161etk\u00fdch nepriate\u013eov a urobil som ti ve\u013ek\u00e9 meno, ak\u00e9 maj\u00fa t\u00ed najv\u00e4\u010d\u0161\u00ed na zemi.",
    "10": "Chcem svojmu \u013eudu, Izraelu, ur\u010di\u0165 miesto a zasadi\u0165 ho tam. Tam bude b\u00fdva\u0165 a u\u017e sa nebude trias\u0165, ani zlosynovia ho u\u017e nebud\u00fa utl\u00e1\u010da\u0165 ako prv,",
    "11": "aj odo d\u0148a, \u010do som ustanovil sudcov nad svoj\u00edm \u013eudom, Izraelom. Chcem ti dopria\u0165 pokoja od v\u0161etk\u00fdch nepriate\u013eov. A P\u00e1n ti oznamuje, \u017ee P\u00e1n postav\u00ed dom tebe.",
    "12": "A\u017e sa tvoje dni doplnia a ulo\u017e\u00ed\u0161 sa k svojim otcom, ustanov\u00edm po tebe tvojho potomka, ktor\u00fd bude poch\u00e1dza\u0165 z tvojich \u00fatrob, a upevn\u00edm jeho kr\u00e1\u013eovstvo.",
    "13": "On postav\u00ed m\u00f4jmu menu dom a ja upevn\u00edm tr\u00f3n jeho kr\u00e1\u013eovstva naveky.",
    "14": "Ja mu budem otcom a on mi bude synom. Ak sa previn\u00ed, budem ho karha\u0165 \u013eudsk\u00fdm pr\u00fatom a \u013eudsk\u00fdmi ranami.",
    "15": "Ale svojej milosti ho nepozbav\u00edm, ako som jej pozbavil \u0160aula, ktor\u00e9ho som odstr\u00e1nil spred teba.",
    "16": "Tvoj dom a tvoje kr\u00e1\u013eovstvo bude predo mnou naveky pevn\u00e9; tvoj tr\u00f3n bude upevnen\u00fd naveky!\"",
    "17": "A N\u00e1tan hovoril D\u00e1vidovi celkom pod\u013ea t\u00fdchto slov a pod\u013ea tohoto videnia.",
    "18": "Tu kr\u00e1\u013e D\u00e1vid \u0161iel, posadil sa pred P\u00e1na a hovoril: \"Kto som ja, Pane, Bo\u017ee, a \u010do je m\u00f4j dom, \u017ee si ma priviedol a\u017e sem?",
    "19": "Ale to bolo, Pane, Bo\u017ee, v tvojich o\u010diach m\u00e1lo, nu\u017e hovor\u00ed\u0161 o dome svojho sluhu aj do bud\u00facnosti. A to je z\u00e1kon pre \u010dloveka, Pane, Bo\u017ee.",
    "20": "\u010co by ti mohol D\u00e1vid e\u0161te poveda\u0165? Ve\u010f ty, Pane, Bo\u017ee, pozn\u00e1\u0161 svojho sluhu!",
    "21": "Kv\u00f4li svojmu sluhovi a pod\u013ea svojho srdca si urobil cel\u00fa t\u00fato ve\u013ek\u00fa vec, ke\u010f si to dal vedie\u0165 svojmu sluhovi.",
    "22": "Preto si ve\u013ek\u00fd, Pane, Bo\u017ee; tebe podobn\u00e9ho niet a pod\u013ea toho, \u010do sme na vlastn\u00e9 u\u0161i po\u010duli, okrem teba niet Boha.",
    "23": "A ktor\u00fd in\u00fd n\u00e1rod na zemi je ako tvoj \u013eud, Izrael, ku ktor\u00e9mu pri\u0161iel Boh vyk\u00fapi\u0165 si ho za \u013eud, urobi\u0165 mu meno, kona\u0165 pre\u0148 ve\u013ek\u00e9 a z\u00e1zra\u010dn\u00e9 veci a vyhna\u0165 n\u00e1rody a bohov spred svojho \u013eudu, ktor\u00fd si si vyk\u00fapil z Egypta?",
    "24": "Upevnil si si svoj \u013eud, Izrael, za svoj \u013eud naveky a ty, Pane, stal si sa jeho Bohom.",
    "25": "A teraz, Pane, spl\u0148 slovo, ktor\u00e9 si hovoril o svojom sluhovi a jeho dome naveky, a urob tak, ako si hovoril!",
    "26": "Vtedy bude tvoje meno ve\u013ek\u00e9 naveky a bud\u00fa hovori\u0165: \"P\u00e1n z\u00e1stupov je Bohom nad Izraelom.\" A dom tvojho sluhu D\u00e1vida bude pred tebou trval\u00fd.",
    "27": "Lebo ty, Pane z\u00e1stupov, Bo\u017ee Izraela, dal si svojmu sluhovi zjavenie: \"Postav\u00edm ti dom.\" Preto tvoj sluha na\u0161iel odvahu modli\u0165 sa k tebe t\u00fato modlitbu.",
    "28": "A teraz Pane, Bo\u017ee, ty si Boh a tvoje slov\u00e1 s\u00fa pravda. Ty si s\u013e\u00fabil svojmu sluhovi toto dobrodenie.",
    "29": "Nu\u017e za\u010dni teraz \u017eehna\u0165 dom svojho sluhu, aby ve\u010dne trval pred tebou! Lebo ty, Pane, Bo\u017ee, si hovoril a nech je dom tvojho sluhu po\u017eehnan\u00fd tvoj\u00edm po\u017eehnan\u00edm naveky!\""
}