{
    "1": "Po uzavret\u00ed t\u00fdch zml\u00fav sa Lyzi\u00e1\u0161 vybral ku kr\u00e1\u013eovi. \u017didia sa op\u00e4\u0165 venovali ro\u013en\u00edctvu.",
    "2": "Ale vojvodcovia v t\u00fdch krajoch, Timotej a Apolonius, syn Geneov, \u010falej Hieronym a Demofon a okrem nich aj Nikanor, miestodr\u017eite\u013e Cypru, nedopriali im \u017ei\u0165 v tichosti a v pokoji.",
    "3": "Vtedy sa \u013eudia z Joppe dopustili takejto hanebnosti: pozvali \u017eidovsk\u00fdch spoluoluob\u010danov so \u017eenami a de\u0165mi, aby nast\u00fapili na pripraven\u00e9 \u010dlny. Pritom ani znakom neprezradili svoju zlomyse\u013enos\u0165,",
    "4": "lebo sa to dialo akoby pod\u013ea v\u0161eobecn\u00e9ho uznesenia mesta. Oni aj zvolili, lebo si \u017eelali pokojne spoluna\u017e\u00edva\u0165 s nimi a nemali nijak\u00e9ho podozrenia. Ale ke\u010f vy\u0161li na \u0161\u00edre more, tam ich potopili, nie menej ako dvesto os\u00f4b.",
    "5": "Ke\u010f sa J\u00fada dozvedel o tejto ukrutnosti, sp\u00e1chanej na svojich s\u00fakme\u0148ovcoch, ozn\u00e1mil to svojmu mu\u017estvu. Potom vz\u00fdval Boha, spravodliv\u00e9ho sudcu,",
    "6": "a tiahol proti vrahom svojich bratov. V noci zap\u00e1lil pr\u00edstav, sp\u00e1lil im \u010dlny a t\u00fdch, \u010do sa pok\u00fasili o \u00fatek, poprek\u00e1\u013eal.",
    "7": "A ke\u010f\u017ee to bolo uzavret\u00e9 miesto, odtiahol s \u00famyslom, \u017ee sa zasa vr\u00e1ti a vykyno\u017e\u00ed v\u0161etk\u00fdch obyvate\u013eov Joppe.",
    "8": "Ke\u010f sa dozvedel, \u017ee obyvatelia Jamnie zam\u00fd\u0161\u013eaj\u00fa vykona\u0165 to ist\u00e9 tamoj\u0161\u00edm \u017eidovsk\u00fdm osadn\u00edkom,",
    "9": "prepadol v noci aj Jamnij\u010danov, zap\u00e1lil im pr\u00edstav aj s lo\u010fstvom, tak\u017ee bolo vidie\u0165 \u017eiaru plame\u0148ov a\u017e do Jeruzalema, na dvesto\u0161tyridsa\u0165 stadi\u00ed.",
    "10": "Ke\u010f sa odtia\u013e vzdialili na dev\u00e4\u0165 stadi\u00ed, ako tiahli proti Timotejovi, prepadli ho Arabi, asi p\u00e4\u0165tis\u00edc pe\u0161iakov a p\u00e4\u0165sto jazdcov.",
    "11": "Po prudkej bitke dosiahli J\u00fadovi bojovn\u00edci s Bo\u017eou pomocou v\u00ed\u0165azstvo. Premo\u017een\u00ed ko\u010dovn\u00edci prosili J\u00fadu, aby im podal pravicu, a s\u013eubovali, \u017ee im odovzdaj\u00fa svoje st\u00e1da a \u017ee ich bud\u00fa aj in\u00e1\u010d podporova\u0165.",
    "12": "J\u00fada v presved\u010den\u00ed, \u017ee mu m\u00f4\u017eu ozaj v mnohom posl\u00fa\u017ei\u0165, s\u00fahlasil s pokojn\u00fdm rie\u0161en\u00edm. I podali si pravice a t\u00ed sa vr\u00e1tili do svojich stanov.",
    "13": "Napadol aj ist\u00e9 mesto, menom Kaspin, ktor\u00e9 bolo zo v\u0161etk\u00fdch str\u00e1n obohnan\u00e9 n\u00e1sypmi a m\u00farmi. B\u00fdvali v \u0148om pohania zo v\u0161elijak\u00fdch kme\u0148ov.",
    "14": "Jeho obyvatelia sa spoliehali na pevnos\u0165 m\u00farov a na z\u00e1sobu potrav\u00edn. Pritom sa spr\u00e1vali bezo\u010divo, tupili J\u00fadov\u00fdch \u013eud\u00ed, ba r\u00fahali sa aj (Bohu) a v\u00f4bec hovorili neslu\u0161ne.",
    "15": "J\u00fadovi mu\u017eovia v\u0161ak vz\u00fdvali mocn\u00e9ho P\u00e1na v\u0161ehom\u00edra, ktor\u00fd za \u010dias Jozueho zboril Jericho bez baranov a dob\u00fdvac\u00edch strojov. Potom sa divoko hnali proti m\u00farom.",
    "16": "Z Bo\u017eej v\u00f4le zaujali mesto a previedli tak\u00e9 nev\u00fdslovne ve\u013ek\u00e9 vra\u017edenie, \u017ee ne\u010falek\u00e9, dve stadi\u00e1 \u0161irok\u00e9 jazero sa zdalo preplnen\u00e9 naplavenou krvou.",
    "17": "Odtia\u013e tiahli \u010falej a po pochode sedemstop\u00e4\u0165desiat stadi\u00ed dorazili do Charaky k \u017didom, ktor\u00ed sa naz\u00fdvali Tubin\u010dania.",
    "18": "Timoteja v\u0161ak nezastihli v t\u00fdch krajoch: ke\u010f nepochodil, vzdialil sa odtia\u013e pre\u010d, ale na istom mieste zanechal ve\u013emi siln\u00fa pos\u00e1dku.",
    "19": "Tu vytiahli Dositeus a Sosipatros, vojvodcovia Machabejca, a pobili t\u00fdch, ktor\u00fdch Timotej zanechal v pevnosti, viac ne\u017e desa\u0165tis\u00edc mu\u017eov.",
    "20": "Machabejec s\u00e1m rozdelil svoje vojsko na oddiely a na ich \u010delo postavil t\u00fdch dvoch. Potom vytiahol proti Timotejovi, ktor\u00fd mal so sebou stodvadsa\u0165tis\u00edc pe\u0161iakov a tis\u00edcp\u00e4\u0165sto jazdcov.",
    "21": "Ke\u010f sa Timotej dozvedel o J\u00fadovom pr\u00edchode, poslal \u017eeny a deti aj so z\u00e1sobami na \u0165a\u017eko dobytn\u00e9 miesto, zvan\u00e9 Karnion. Bol to celkom nepr\u00edstupn\u00fd kraj pre pr\u00edkre miestne \u00fa\u017e\u013eabiny.",
    "22": "Len \u010do sa zjavil prv\u00fd J\u00fadov oddiel, pri\u0161iel na nepriate\u013eov hrozn\u00fd strach zo zjavenia V\u0161evidiaceho. \u010co najr\u00fdchlej\u0161ie sa dali na \u00fatek; jeden be\u017eal sem, druh\u00fd tam, tak\u017ee \u010dasto boli od vlastn\u00fdch \u013eud\u00ed zranen\u00ed a nabodnut\u00ed hrotmi me\u010dov.",
    "23": "Pritom ich J\u00fada prenasledoval so v\u0161etkou prudkos\u0165ou a prebod\u00e1val bezbo\u017en\u00edkov. O \u017eivot pri\u0161lo tridsa\u0165tis\u00edc mu\u017eov.",
    "24": "Timotej s\u00e1m padol do r\u00fak oddielov Dositea a Sosipatra. Prosil, aby ho prepustili \u017eiv\u00e9ho, pri\u010dom pref\u00edkane pripom\u00ednal, \u017ee m\u00e1 v moci rodi\u010dov mnoh\u00fdch a zas bratov in\u00fdch, tak\u017ee by sa im zle povodilo, keby ho usmrtili.",
    "25": "Ke\u010f sa v\u0161ak viacn\u00e1sobne a sl\u00e1vnostne zaru\u010dil, \u017ee ich vr\u00e1ti bez \u00farazu, prepustili ho, aby zachr\u00e1nili svojich bratov.",
    "26": "Potom vytiahol proti Karnionu a chr\u00e1mu Atargaty a pobil dvadsa\u0165p\u00e4\u0165tis\u00edc \u013eud\u00ed.",
    "27": "Ke\u010f J\u00fada zaujal tieto miesta, tiahol s vojskom aj proti opevnen\u00e9mu mestu Efronu, kde sa zdr\u017eoval Lyzi\u00e1\u0161 so z\u00e1stupmi r\u00f4znorod\u00e9ho vojska. Udatn\u00ed mlad\u00ed bojovn\u00edci sa postavili pred m\u00fary a stato\u010dne sa br\u00e1nili. Bolo tam ve\u013ek\u00e9 mno\u017estvo bojov\u00fdch strojov a striel.",
    "28": "Oni v\u0161ak vz\u00fdvali V\u0161emoh\u00faceho ktor\u00fd svojou mocou rozmet\u00e1 silu nepriate\u013eov, a zaujali mesto. Pobili v \u0148om asi dvadsa\u0165p\u00e4\u0165tis\u00edc obyvate\u013eov.",
    "29": "Odtia\u013e sa vybrali a tiahli proti Sk\u00fdtopolu, ktor\u00fd bol na \u0161es\u0165sto stadi\u00ed vzdialen\u00fd od Jeruzalema.",
    "30": "Ale tamoj\u0161\u00ed \u017eidovsk\u00ed osadn\u00edci dosved\u010dovali, \u017ee Sk\u00fdtopolit\u00e1ni boli vo\u010di nim v\u017edy blahosklonn\u00ed, ba \u017ee aj v neprajn\u00fdch \u010dasoch zaobch\u00e1dzali s nimi priate\u013esky.",
    "31": "Po\u010fakovali sa im za to a vyzvali ich, aby aj na\u010falej boli blahosklonn\u00ed k ich n\u00e1rodu. Potom odi\u0161li do Jeruzalema, preto\u017ee u\u017e bolo bezprostredne pred sviatkom T\u00fd\u017ed\u0148ov.",
    "32": "Po letn\u00fdch sviatkoch vytiahli proti Gorgi\u00e1\u0161ovi, miestodr\u017eite\u013eovi Edomska.",
    "33": "On vytiahol s troma tis\u00edcmi pe\u0161iakov a so \u0161tyristo jazdcami.",
    "34": "Ke\u010f sa zrazili, padlo aj nieko\u013eko \u017didov.",
    "35": "Ale ak\u00fdsi Dositeus, odv\u00e1\u017eny jazdec z\u00a0Bakenorov\u00fdch \u013eud\u00ed, zachytil Gorgi\u00e1\u0161a za pl\u00e1\u0161\u0165 a\u00a0n\u00e1silne ho \u0165ahal pre\u010d, lebo chcel toho prekliateho mu\u017ea zaja\u0165 \u017eiv\u00e9ho. Vtom sa v\u0161ak oboril na neho ktor\u00fdsi z\u00a0tr\u00e1ckych jazdcov a\u00a0od\u0165al mu rameno. Tak u\u0161iel Gorgi\u00e1\u0161 do Maresy.",
    "36": "Ke\u010f u\u017e boli Esdrisovi vojaci unaven\u00ed od dlh\u00e9ho boja, vz\u00fdval J\u00fada P\u00e1na, aby sa uk\u00e1zal, \u017ee je ich spolubojovn\u00edk a vodca boja.",
    "37": "Mocn\u00fdm hlasom zan\u00f4til v materinskej re\u010di bojov\u00fa piese\u0148, n\u00e1hle vyrazil proti Gorgi\u00e1\u0161ov\u00fdm oddielom, a don\u00fatil ich na \u00fatek.",
    "38": "Potom J\u00fada zobral svoje vojsko a odviedol ho do mesta Odolam. Ke\u010f\u017ee nast\u00e1val pr\u00e1ve siedmy de\u0148, posv\u00e4tili sa pod\u013ea oby\u010daje a sl\u00e1vili tam sobotu.",
    "39": "Na druh\u00fd de\u0148 vy\u0161li J\u00fadovi \u013eudia, aby odniesli tel\u00e1 padl\u00fdch, lebo u\u017e bolo nanajv\u00fd\u0161 treba, a ulo\u017eili ich ved\u013ea ich pr\u00edbuzn\u00fdch do otcovsk\u00fdch hrobov.",
    "40": "Tu na\u0161li pod oblekom u ka\u017ed\u00e9ho z padl\u00fdch amulety modiel z Jamnie, \u010do z\u00e1kon \u017didom zakazuje. V\u0161etk\u00fdm bolo zrejm\u00e9, \u017ee padli pre t\u00fato pr\u00ed\u010dinu.",
    "41": "V\u0161etci velebili P\u00e1na ako spravodliv\u00e9ho sudcu, ktor\u00fd vyjavil tajnosti.",
    "42": "Potom sa za\u010dali modli\u0165 a prosili, aby im toto previnenie, ktor\u00e9ho sa dopustili, bolo \u00faplne odpusten\u00e9. \u0160\u013eachetn\u00fd J\u00fada napom\u00ednal v\u0161ak \u013eud, aby sa chr\u00e1nil hriechov, ke\u010f na vlastn\u00e9 o\u010di videli n\u00e1sledky hriechu u padl\u00fdch.",
    "43": "Potom urobili medzi mu\u017estvom zbierku, ktor\u00e1 vyniesla dvetis\u00edc drachiem striebra. Tieto poslal do Jeruzalema, aby bola prinesen\u00e1 obeta za hriechy. Bol to ve\u013emi kr\u00e1sny a \u0161\u013eachetn\u00fd skutok, lebo myslel na vzkriesenie.",
    "44": "Ve\u010f keby sa nebol n\u00e1dejal, \u017ee padl\u00ed raz bud\u00fa vzkriesen\u00ed, bolo by b\u00fdvalo zbyto\u010dn\u00e9 a nerozumn\u00e9 modli\u0165 sa za m\u0155tvych.",
    "45": "Pam\u00e4tal tie\u017e, \u017ee je ve\u013emi kr\u00e1sna odmena prichystan\u00e1 pre t\u00fdch, \u010do n\u00e1bo\u017ene zosnuli.",
    "46": "Sv\u00e4t\u00e1 a n\u00e1bo\u017en\u00e1 to my\u0161lienka! Preto nariadil t\u00fato zmiernu obetu za m\u0155tvych, aby boli zbaven\u00ed hriechu."
}