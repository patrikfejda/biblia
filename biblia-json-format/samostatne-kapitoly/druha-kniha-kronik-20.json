{
    "1": "Potom pri\u0161li Moab\u010dania, Amon\u010dania a s nimi niektor\u00ed z Meunejcov do boja proti Jozafatovi.",
    "2": "Pri\u0161li (\u013eudia) a ozn\u00e1mili Jozafatovi: \"Ve\u013ek\u00fd z\u00e1stup pri\u0161iel proti tebe spoza mora, z Aramejska. H\u013ea, u\u017e s\u00fa v Asasontamare!\" To je Engadi.",
    "3": "Jozafat sa pre\u013eakol. Rozhodol sa obr\u00e1ti\u0165 na P\u00e1na a vyhl\u00e1sil v celom J\u00fadsku p\u00f4st.",
    "4": "J\u00fadovci sa zhroma\u017edili uprosova\u0165 P\u00e1na. Aj zo v\u0161etk\u00fdch j\u00fadskych miest pri\u0161li uprosova\u0165 P\u00e1na.",
    "5": "Jozafat st\u00e1l v zhroma\u017eden\u00ed J\u00fadovcov a Jeruzalem\u010danov v P\u00e1novom dome pred nov\u00fdm n\u00e1dvor\u00edm",
    "6": "a hovoril: \"Pane, Bo\u017ee na\u0161ich otcov, nie ty si Boh na nebi a panovn\u00edk nad v\u0161etk\u00fdmi kr\u00e1\u013eovstvami n\u00e1rodov?! V tvojej ruke je sila a moc a nik sa nem\u00f4\u017ee k tebe postavi\u0165.",
    "7": "A nevyhnal si ty, n\u00e1\u0161 Bo\u017ee, n\u00e1rody tejto krajiny pred svoj\u00edm \u013eudom, Izraelom, a nedal si ju nav\u017edy potomkom svojho priate\u013ea Abrah\u00e1ma?!",
    "8": "Osadili sa v nej a postavili v nej tebe, tvojmu menu, sv\u00e4ty\u0148u s \u00famyslom:",
    "9": "\"Ak do\u013eahne na n\u00e1s ne\u0161\u0165astie, trestaj\u00faci me\u010d, mor alebo hlad, postav\u00edme sa pred tento dom a pred tvoju tv\u00e1r - ve\u010f v tomto dome je tvoje meno -, budeme vo svojej \u00fazkosti vola\u0165 k tebe a ty n\u00e1s vypo\u010duje\u0161 a zachr\u00e1ni\u0161.\"",
    "10": "A teraz, h\u013ea, Amon\u010dania, Moab\u010dania a horali zo Seiru, cez ktor\u00fdch si Izraelitom nedovolil prejs\u0165, ke\u010f vych\u00e1dzali z egyptskej krajiny, ale vyhli im, aby ich nezni\u010dili,",
    "11": "h\u013ea, t\u00edto sa n\u00e1m odpl\u00e1caj\u00fa, lebo n\u00e1s prich\u00e1dzaj\u00fa vyhna\u0165 z tvojho imania, ktor\u00e9 si dal n\u00e1m.",
    "12": "Bo\u017ee n\u00e1\u0161, nebude\u0161 ich s\u00fadi\u0165? Ve\u010f my nem\u00e1me sily proti tomuto ve\u013ek\u00e9mu z\u00e1stupu, ktor\u00fd prich\u00e1dza proti n\u00e1m, a sami nevieme, \u010do si po\u010da\u0165, ale iba k tebe obraciame svoj zrak.\"",
    "13": "A v\u0161etci J\u00fadovci st\u00e1li pred P\u00e1nom, aj ich mali\u010dk\u00ed, ich \u017eeny a synovia.",
    "14": "Vtedy na Jahaziela, syna Zachari\u00e1\u0161a, syna Banai\u00e1\u0161a, syna Jehiela, syna Matani\u00e1\u0161a, levitu z Asafov\u00fdch synov, zost\u00fapil uprostred zhroma\u017edenia P\u00e1nov duch",
    "15": "a hovoril: \"D\u00e1vajte pozor, v\u0161etci J\u00fadovci a obyvatelia Jeruzalema, i kr\u00e1\u013e Jozafat: Toto v\u00e1m hovor\u00ed P\u00e1n: Vy sa nebojte a nestrachujte pred t\u00fdmto ve\u013ek\u00fdm z\u00e1stupom, lebo ten boj nie je v\u00e1\u0161, ale Bo\u017e\u00ed!",
    "16": "Zajtra tiahnite dolu proti nim! Oni bud\u00fa vystupova\u0165 po svahu Sis. Stretnete ich na kraji \u00fadolia, pred rovinou Jeruel.",
    "17": "Va\u0161ou \u00falohou nebude bojova\u0165. Pevne sa postavte a pozerajte sa na pomoc, ktor\u00fa v\u00e1m poskytne P\u00e1n. J\u00fada a Jeruzalem, nebojte sa a nestrachujte sa! Zajtra im vyjdite naproti a P\u00e1n bude s vami!\"",
    "18": "Nato sa Jozafat sklonil tv\u00e1rou na zem a v\u0161etci J\u00fadovci a obyvatelia Jeruzalema padli pred P\u00e1nom na tv\u00e1r, aby sa kla\u0148ali P\u00e1novi,",
    "19": "a leviti z Ka\u00e1tov\u00fdch synov a z Koreov\u00fdch synov vstali a ve\u013emi ve\u013ek\u00fdm hlasom chv\u00e1lili P\u00e1na, Izraelovho Boha.",
    "20": "V\u010dasr\u00e1no vstali a vy\u0161li na p\u00fa\u0161\u0165 Tekue. Ke\u010f vych\u00e1dzali, Jozafat sa postavil a povedal: \"Po\u010d\u00favajte, J\u00fadovci a obyvatelia Jeruzalema! Verte v P\u00e1na, svojho Boha, a bude sa v\u00e1m dari\u0165!\"",
    "21": "Poradil sa s \u013eudom a rozhodol, aby P\u00e1novi spev\u00e1ci a oslavovatelia kr\u00e1\u010dali v posv\u00e4tnej ozdobe pred ozbrojencami a aby hovorili: \"Oslavujte P\u00e1na, lebo jeho milosrdenstvo trv\u00e1 naveky.\"",
    "22": "A v \u010dase, ke\u010f za\u010dali plesa\u0165 a oslavova\u0165, obr\u00e1til P\u00e1n proti Amon\u010danom, Moab\u010danom a horalom zo Seiru postrie\u017eky, ktor\u00e9 i\u0161li proti J\u00fadovi, a porazili ich.",
    "23": "Amon\u010dania a Moab\u010dania sa toti\u017e postavili proti obyvate\u013eom pohoria Seir, aby ich dobili a vyhubili, a ke\u010f boli hotov\u00ed s obyvate\u013emi Seiru, pom\u00e1hali si vz\u00e1jomne sa ni\u010di\u0165.",
    "24": "J\u00fadovci pri\u0161li na miesto, odkia\u013e bol v\u00fdh\u013ead na p\u00fa\u0161\u0165, obr\u00e1tili sa smerom k z\u00e1stupu a videli iba m\u0155tvoly popadan\u00e9 na zem, nebolo nikoho, kto by sa bol zachr\u00e1nil.",
    "25": "Jozafat a jeho \u013eud i\u0161li pobra\u0165 koris\u0165 a na\u0161li tam mno\u017estvo majetku, \u0161iat a skvostn\u00fdch n\u00e1dob. Nabrali si toho to\u013eko, \u017ee to nevl\u00e1dali unies\u0165. Tri dni brali koris\u0165, lebo jej bolo tak ve\u013ea.",
    "26": "Na \u0161tvrt\u00fd de\u0148 sa zhroma\u017edili v \u00dadol\u00ed chv\u00e1ly; - preto\u017ee tam chv\u00e1lili P\u00e1na, volaj\u00fa to miesto podnes \u00dadol\u00edm chv\u00e1ly.",
    "27": "Potom sa v\u0161etci J\u00fadovci a Jeruzalem\u010dania s Jozafatom na \u010dele obr\u00e1tili, aby sa s rados\u0165ou vr\u00e1tili do Jeruzalema, lebo P\u00e1n im poprial rados\u0165 nad nepriate\u013emi.",
    "28": "S harfami, citarami a tr\u00fabami pri\u0161li do Jeruzalema, do P\u00e1novho domu.",
    "29": "A na v\u0161etky kr\u00e1\u013eovstv\u00e1 kraj\u00edn dopadol strach pred Bohom, ke\u010f po\u010duli, \u017ee P\u00e1n bojoval proti nepriate\u013eom Izraela.",
    "30": "Jozafatovo kr\u00e1\u013eovstvo si odpo\u010dinulo, lebo jeho Boh mu doprial pokoj zo v\u0161etk\u00fdch str\u00e1n. -",
    "31": "Jozafat kra\u013eoval nad J\u00fadskom. Mal tridsa\u0165p\u00e4\u0165 rokov, ke\u010f za\u010dal kra\u013eova\u0165, a dvadsa\u0165p\u00e4\u0165 rokov kra\u013eoval v Jeruzaleme. Meno jeho matky bolo Azuba, dc\u00e9ra Selaiho.",
    "32": "Kr\u00e1\u010dal po ceste svojho otca Asu a neodklonil sa od nej, robil, \u010do sa p\u00e1\u010di P\u00e1novi.",
    "33": "Ale v\u00fd\u0161iny nezmizli a \u013eud sa neprip\u00fatal srdcom k Bohu svojich otcov.",
    "34": "Ostatok Jozafatov\u00fdch dej\u00edn, prv\u0161\u00edch i neskor\u0161\u00edch, je nap\u00edsan\u00fd v Pr\u00edbehoch Jehuho, Hananiho syna, ktor\u00e9 s\u00fa pojat\u00e9 do Knihy izraelsk\u00fdch kr\u00e1\u013eov.",
    "35": "Potom sa j\u00fadsky kr\u00e1\u013e Jazafat spol\u010dil s izraelsk\u00fdm kr\u00e1\u013eom Ochozi\u00e1\u0161om, ktor\u00fd konal zlo\u010dinne.",
    "36": "Naviedol ho toti\u017e, aby postavili lode, ktor\u00e9 by i\u0161li do Tar\u0161i\u0161a. Lode postavili v Asiongaberi.",
    "37": "Ale Eliezer, syn Dodaua z Maresy, prorokoval proti Jozafatovi: \"Preto\u017ee si sa spojil s Ochozi\u00e1\u0161om P\u00e1n zni\u010d\u00ed tvoje dielo.\" A lode stroskotali a nemohli \u00eds\u0165 do Tar\u0161i\u0161a."
}