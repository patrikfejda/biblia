{
    "1": "Raz za\u0161iel Samson do Gazy. Zazrel tam neviestku a vo\u0161iel k nej.",
    "2": "Ke\u010f sa medzi Gazanmi rozch\u00fdrilo: \"Samson sem do\u0161iel\" - obk\u013e\u00fa\u010dili ho a \u010d\u00edhali na neho cel\u00fa noc v mestskej br\u00e1ne. Ale cel\u00fa noc boli ticho. Zaumienili si: \"Ke\u010f sa rozvidnie, zabijeme ho!\"",
    "3": "Samson v\u0161ak spal len do polnoci. O polnoci vstal, vzal vr\u00e1ta mestskej br\u00e1ny aj s oboma verajami, vytrhol ich aj so z\u00e1vorou, potom si ich vylo\u017eil na plecia a vyniesol ich na kon\u010diar vrchu, ktor\u00fd je naproti Hebronu. -",
    "4": "Potom sa zamiloval do istej \u017eeny v \u00fadol\u00ed Sorek. Menovala sa Dalila.",
    "5": "Pri\u0161li k nej fili\u0161t\u00ednski n\u00e1\u010deln\u00edci a vraveli jej: \"Nahov\u00e1raj ho a vyzve\u010f sa, v \u010dom je jeho ve\u013ek\u00e1 sila, ako by sme ho mohli prem\u00f4c\u0165 a zviaza\u0165, aby sme ho znemo\u017enili. D\u00e1me ti ka\u017ed\u00fd po tis\u00edcsto \u0161eklov striebra.\"",
    "6": "Dalila teda vravela Samsonovi: \"Vyzra\u010f\u017ee mi, v \u010dom je tvoja ve\u013ek\u00e1 sila a \u010d\u00edm by \u0165a bolo treba zviaza\u0165, aby si bol znemo\u017enen\u00fd!\"",
    "7": "Samson jej povedal: \"Ak ma niekto zvia\u017ee siedmimi \u010derstv\u00fdmi, e\u0161te nevyschnut\u00fdmi \u0161\u013eachami, budem slab\u00fd a ako ktor\u00fdko\u013evek \u010dlovek.\"",
    "8": "Fili\u0161t\u00ednski n\u00e1\u010deln\u00edci jej teda priniesli sedem \u010derstv\u00fdch, e\u0161te nevyschnut\u00fdch \u0161liach, a zviazala ho nimi.",
    "9": "Z\u00e1kern\u00edci sedeli v jej kom\u00f4rke. Tu skr\u00edkla: \"Fili\u0161t\u00ednci (id\u00fa) na teba, Samson!\" On v\u0161ak \u0161\u013eachy roztrhol, ako sa trh\u00e1 ni\u0165, ke\u010f sa k nej pribl\u00ed\u017ei ohe\u0148. Pr\u00ed\u010dina jeho sily bola i na\u010falej nezn\u00e1ma.",
    "10": "Tu povedala Dalila Samsonovi: \"Oklamal si ma, luhal si mi! Prezra\u010f mi teraz, \u010d\u00edm by \u0165a bolo treba zviaza\u0165!\"",
    "11": "Odpovedal jej: \"Ak ma niekto zvia\u017ee nov\u00fdmi, e\u0161te v pr\u00e1ci nepou\u017eit\u00fdmi povrazmi, budem slab\u00fd a ako ktor\u00fdko\u013evek \u010dlovek.\"",
    "12": "Dalila teda vzala nov\u00e9 povrazy a zviazala ho nimi. Potom skr\u00edkla na neho: \"Fili\u0161t\u00ednci (id\u00fa) na teba, Samson!\" Z\u00e1kern\u00edci toti\u017e sedeli v kom\u00f4rke. On ich v\u0161ak strhol zo svojich ramien ako nejak\u00fa ni\u0165.",
    "13": "Dalila dohov\u00e1rala Samsonovi: \"A\u017e doteraz si ma klamal a luhal si mi. Prezra\u010f mi u\u017e, \u010d\u00edm by \u0165a bolo treba zviaza\u0165?\" Odvetil jej: \"Ak spletie\u0161 sedem vrko\u010dov mojej hlavy s osnovou.\"",
    "14": "Ke\u010f v\u0161ak zarazila kol\u00edk a skr\u00edkla na neho: \"Fili\u0161t\u00ednci (id\u00fa) na teba, Samson!\" - prebudil sa zo sp\u00e1nku a vytrhol tka\u0148ov\u00fd kol\u00edk aj s osnovou.",
    "15": "A op\u00e4\u0165 mu dohov\u00e1rala: \"Ako m\u00f4\u017ee\u0161 hovori\u0165, \u017ee ma miluje\u0161? Ve\u010f tvoje srdce nie je so mnou! U\u017e tri razy si ma oklamal a neprezradil si mi, v \u010dom je tvoja ve\u013ek\u00e1 sila.\"",
    "16": "A ke\u010f de\u0148 \u010do de\u0148 naliehala svojimi re\u010dami na neho a un\u00favala ho, \u017ee sa mu znechutil \u017eivot a\u017e na smr\u0165,",
    "17": "otvoril jej cel\u00e9 svoje srdce a povedal jej: \"Britva sa e\u0161te nedotkla mojej hlavy, lebo som zasv\u00e4ten\u00fd Bohu od matersk\u00e9ho lona. Keby ma niekto ostrihal, moja sila by odo m\u0148a odi\u0161la, oslabol by som a bol by som ako ktor\u00fdko\u013evek \u010dlovek.\"",
    "18": "Dalila videla, \u017ee jej otvoril cel\u00e9 svoje srdce, preto dala zavola\u0165 fili\u0161t\u00ednskych n\u00e1\u010deln\u00edkov a odk\u00e1zala im: \"Tentoraz pr\u00ed\u010fte, lebo mi otvoril cel\u00e9 svoje srdce!\" Fili\u0161t\u00ednski n\u00e1\u010deln\u00edci k nej do\u0161li a priniesli so sebou aj peniaze.",
    "19": "Uspala ho na svojich kolen\u00e1ch, (zavolala jedn\u00e9ho mu\u017ea) a odstrihla mu z hlavy sedem vrko\u010dov. Tak ho oslabila a jeho sila od neho odi\u0161la.",
    "20": "Ke\u010f skr\u00edkla: \"Fili\u0161t\u00ednci (id\u00fa) na teba, Samson!\" - prebudil sa zo sp\u00e1nku a povedal si: \"Aj teraz vyviaznem ako predt\u00fdm a strasiem to zo seba.\" Nevedel toti\u017e, \u017ee P\u00e1n od neho odst\u00fapil.",
    "21": "Fili\u0161t\u00ednci ho chytili, vyl\u00fapili mu o\u010di, odviedli ho do Gazy a uv\u00e4znili ho v okov\u00e1ch. Vo v\u00e4zen\u00ed musel to\u010di\u0165 mlyn.",
    "22": "Ale po ostrihan\u00ed mu vlasy na hlave op\u00e4\u0165 podr\u00e1stli. -",
    "23": "Fili\u0161t\u00ednski n\u00e1\u010deln\u00edci sa zi\u0161li, aby priniesli svojmu bohu Dagonovi ve\u013ekolep\u00fa obetu a sl\u00e1vili radov\u00e1nky. A volali: \"N\u00e1\u0161 boh dal n\u00e1m do ruky Samsona, n\u00e1\u0161ho nepriate\u013ea.\"",
    "24": "A ke\u010f ho \u013eudia uvideli, velebili svojho boha a vyvol\u00e1vali: \"N\u00e1\u0161 boh n\u00e1m dal do ruky n\u00e1\u0161ho nepriate\u013ea, na\u0161ej krajiny pusto\u0161ite\u013ea, vraha mnoh\u00fdch z n\u00e1s.\"",
    "25": "A ke\u010f u\u017e boli v dobrej n\u00e1lade, vyvol\u00e1vali: \"Prive\u010fte Samsona! Nech n\u00e1m nie\u010do zahr\u00e1!\" Priviedli teda Samsona zo \u017eal\u00e1ra a hral pred nimi. Postavili ho medzi st\u013apy.",
    "26": "Tu povedal Samson chlapcovi, ktor\u00fd ho dr\u017eal za ruku: \"Pus\u0165 ma! Chcem sa oprie\u0165 o st\u013apy, na ktor\u00fdch spo\u010d\u00edva dom.\"",
    "27": "V dome bolo plno mu\u017eov a \u017eien. Do\u0161li tam tie\u017e v\u0161etci fili\u0161t\u00ednski n\u00e1\u010deln\u00edci. A na streche bolo asi tritis\u00edc mu\u017eov a \u017eien, ktor\u00ed sa prizerali Samsonovi, ako hr\u00e1.",
    "28": "Samson v\u0161ak vz\u00fdval P\u00e1na a prosil: \"Pane, Bo\u017ee! Rozpome\u0148 sa na m\u0148a a daj mi sily e\u0161te tentoraz, \u00f3, Bo\u017ee, aby som sa vypomstil aspo\u0148 za jedno z mojich dvoch o\u010d\u00ed.\"",
    "29": "Tu Samson nahmatal dva prostredn\u00e9 st\u013apy, na ktor\u00fdch spo\u010d\u00edval dom, zaprel sa do nich, pravou rukou do jedn\u00e9ho a \u013eavou do druh\u00e9ho,",
    "30": "a zvolal: \"Nech zomriem s Fili\u0161t\u00edncami!\" Vystrel sa celou silou a dom sa zr\u00fatil na n\u00e1\u010deln\u00edkov a na v\u0161etok \u013eud, ktor\u00fd v \u0148om bol. A m\u0155tvych, ktor\u00fdch zabil pri svojej smrti, bolo viac ne\u017e t\u00fdch, ktor\u00fdch pobil za svojho \u017eivota.",
    "31": "Jeho bratia a cel\u00fd dom jeho otca zost\u00fapili, vzali ho, odniesli a pochovali ho medzi Saraou a Estaolom v hrobe jeho otca Manua. S\u00fadil Izrael dvadsa\u0165 rokov."
}