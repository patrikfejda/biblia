{
    "1": "A P\u00e1n op\u00e4\u0165 hovoril Moj\u017ei\u0161ovi: \"Vykre\u0161 si dve kamenn\u00e9 tabule, pr\u00e1ve tak\u00e9, ak\u00e9 boli prv\u00e9, a ja na tabule nap\u00ed\u0161em slov\u00e1, \u010do boli na prv\u00fdch tabuliach, ktor\u00e9 si rozbil.",
    "2": "A bu\u010f pripraven\u00fd vyst\u00fapi\u0165 v\u010dasr\u00e1no na vrch Sinaj a postavi\u0165 sa na temene vrchu predo m\u0148a.",
    "3": "Nikto v\u0161ak nesmie vyst\u00fapi\u0165 s tebou, nech sa nik neukazuje na celom vrchu! Ani ovce a dobytok sa nesm\u00fa p\u00e1s\u0165 nabl\u00edzku.\"",
    "4": "Moj\u017ei\u0161 teda vykresal dve kamenn\u00e9 dosky, tak\u00e9, ak\u00e9 boli prv\u00e9, a v\u010das vstal a vyst\u00fapil na vrch Sinaj, ako mu prik\u00e1zal P\u00e1n; do r\u00fak vzal tie dve tabule.",
    "5": "Ke\u010f sa potom P\u00e1n zniesol v oblaku, Moj\u017ei\u0161 sa postavil k nemu a vz\u00fdval P\u00e1novo meno.",
    "6": "Potom P\u00e1n pre\u0161iel popred neho a volal: \"P\u00e1n, P\u00e1n je milostiv\u00fd a l\u00e1skav\u00fd Boh, zhovievav\u00fd, ve\u013emi milosrdn\u00fd a vern\u00fd.",
    "7": "On preukazuje milosrdenstvo tis\u00edcom, odp\u00fa\u0161\u0165a nepr\u00e1vos\u0165, zlo\u010diny a hriech, ale ni\u010d nenech\u00e1va nepotrestan\u00e9: on nav\u0161tevuje vinu otcov na de\u0165och a detn\u00fdch de\u0165och a\u017e do tretieho a \u0161tvrt\u00e9ho pokolenia!\"",
    "8": "Tu sa Moj\u017ei\u0161 r\u00fdchlo vrhol na zem, poklonil sa",
    "9": "a povedal: \"Ak som, Pane, na\u0161iel milos\u0165 v tvojich o\u010diach, pros\u00edm, po\u010f s nami, Pane! Je to s\u00edce \u013eud nepoddajnej \u0161ije, ale odpus\u0165 n\u00e1m na\u0161e previnenia a hriech a prijmi n\u00e1s za svojich!\"",
    "10": "Vtedy on povedal: \"H\u013ea, ja uzavriem zmluvu pred v\u0161etk\u00fdm tvoj\u00edm \u013eudom. Budem robi\u0165 z\u00e1zraky, ak\u00e9 sa nestali na celej zemi a medzi v\u0161etk\u00fdmi n\u00e1rodmi. A v\u0161etok \u013eud, uprostred ktor\u00e9ho \u017eije\u0161, uvid\u00ed P\u00e1novo dielo. Lebo je priam hrozn\u00e9, \u010do urob\u00edm s tebou!",
    "11": "D\u00e1vaj dobr\u00fd pozor, \u010do ti dnes prikazujem. Ja vy\u017eeniem spred teba Amorej\u010danov, Kana\u00e1n\u010danov, Hetejcov, Ferezejcov, Hevejcov a Jebuzejcov.",
    "12": "Chr\u00e1\u0148 sa uzavrie\u0165 zmluvu s obyvate\u013emi krajiny, do ktorej vojde\u0161, aby ti uprostred teba neboli na skazu.",
    "13": "Ale pov\u00e1\u013eaj ich olt\u00e1re, porozb\u00edjaj ich modly a vyr\u00fabaj ich posv\u00e4tn\u00e9 stromy (a\u0161ery),",
    "14": "lebo sa nesmie\u0161 kla\u0148a\u0165 cudz\u00edm bohom. Ve\u010f P\u00e1novo meno je \u017diarliv\u00fd, on je \u017eiarliv\u00fd Boh.",
    "15": "Nesmie\u0161 uzavrie\u0165 zmluvu s obyvate\u013emi krajiny, lebo ke\u010f sa bud\u00fa vl\u00e1\u010di\u0165 za svojimi bohmi a ke\u010f bud\u00fa obetova\u0165 svojim bohom, zavolali by aj teba a jedol by si z ich obet\u00ed.",
    "16": "Ani neber ich dc\u00e9ry svojim synom za \u017eeny, lebo ke\u010f sa ich dc\u00e9ry bud\u00fa vl\u00e1\u010di\u0165 za svojimi bohmi, zviedli by aj tvojich synov a aj ty by si sa vl\u00e1\u010dil za ich bohmi.",
    "17": "Nerob si liatych bohov!",
    "18": "Zachov\u00e1vaj sviatok nekvasen\u00fdch chlebov! Sedem dn\u00ed jedz nekvasen\u00e9 chleby - ako som ti nariadil - v ur\u010denom \u010dase v mesiaci ab\u00edb, lebo v mesiaci ab\u00edb si vy\u0161iel z Egypta.",
    "19": "V\u0161etko, \u010do otv\u00e1ra matersk\u00e9 lono, patr\u00ed mne; sam\u010die zo v\u0161etk\u00e9ho tvojho statku: prvoroden\u00e9 z dobytka a oviec.",
    "20": "Prvoroden\u00e9 osla vyk\u00fapi\u0161 ovcou. Ak ho nevyk\u00fapi\u0161, zlom\u00ed\u0161 mu v\u00e4zy! Svojho prvoroden\u00e9ho syna v\u0161ak vyk\u00fapi\u0161 a nech sa nik neuk\u00e1\u017ee predo mnou s pr\u00e1zdnymi rukami.",
    "21": "\u0160es\u0165 dn\u00ed bude\u0161 robi\u0165, v siedmy de\u0148 v\u0161ak zachov\u00e1\u0161 sobotu. Aj v \u010dase orby a \u017eatvy zachov\u00e1\u0161 sobotu!",
    "22": "Zasv\u00e4t\u00ed\u0161 aj sviatok t\u00fd\u017ed\u0148ov, prvot\u00edn p\u0161eni\u010dnej \u017eatvy, aj sviatok oberania na konci roka.",
    "23": "Tri razy do roka sa ka\u017ed\u00fd tvoj mu\u017e uk\u00e1\u017ee pred tv\u00e1rou v\u0161emoh\u00faceho P\u00e1na, Izraelovho Boha.",
    "24": "Lebo ja vy\u017eeniem spred teba n\u00e1rody a roz\u0161\u00edrim tvoje \u00fazemie a nik nebude siaha\u0165 na tvoju krajinu, ke\u010f bude\u0161 tri razy do roka vystupova\u0165, aby si sa uk\u00e1zal pred P\u00e1nom, svoj\u00edm Bohom.",
    "25": "Nebude\u0161 vylieva\u0165 krv mojej obety na kysnut\u00fd chlieb, ani obetu paschy neodlo\u017e\u00ed\u0161 do nasleduj\u00faceho r\u00e1na!",
    "26": "To najlep\u0161ie, prvotiny svojej p\u00f4dy, prinesie\u0161 do pr\u00edbytku P\u00e1na, svojho Boha. Koz\u013ea nebude\u0161 vari\u0165 v mlieku jeho matky!\"",
    "27": "Potom P\u00e1n povedal Moj\u017ei\u0161ovi: \"Nap\u00ed\u0161 si tieto slov\u00e1, lebo na podklade t\u00fdchto slov som uzavrel zmluvu s tebou a Izraelom!\"",
    "28": "A ostal tam s P\u00e1nom \u0161tyridsa\u0165 dn\u00ed a \u0161tyridsa\u0165 noc\u00ed. Nejedol chlieb a nepil vodu. Potom P\u00e1n nap\u00edsal na tabule pr\u00edkazy zmluvy, desatoro prik\u00e1zan\u00ed.",
    "29": "Ke\u010f Moj\u017ei\u0161 zostupoval z vrchu - dve tabule z\u00e1kona mal Moj\u017ei\u0161 v ruk\u00e1ch, ke\u010f zostupoval z vrchu -, Moj\u017ei\u0161 nevedel, \u017ee mu \u017eiari tv\u00e1r od rozhovoru, ktor\u00fd s n\u00edm mal.",
    "30": "Ke\u010f \u00c1ron a Izraeliti videli, \u017ee Moj\u017ei\u0161ovi \u017eiari tv\u00e1r, b\u00e1li sa k nemu pribl\u00ed\u017ei\u0165.",
    "31": "Moj\u017ei\u0161 ich volal a pri\u0161li k nemu \u00c1ron a v\u0161etci popredn\u00ed pospolitosti a Moj\u017ei\u0161 sa s nimi porozpr\u00e1val.",
    "32": "Potom sa pribl\u00ed\u017eili v\u0161etci Izraeliti a on im rozpovedal v\u0161etko, o \u010dom s n\u00edm P\u00e1n na vrchu Sinaj hovoril.",
    "33": "Ke\u010f Moj\u017ei\u0161 skon\u010dil rozhovor s nimi, dal si na tv\u00e1r z\u00e1voj.",
    "34": "A kedyko\u013evek Moj\u017ei\u0161 predst\u00fapil pred P\u00e1na, aby s n\u00edm hovoril, z\u00e1voj odkladal, k\u00fdm sa nevr\u00e1til sp\u00e4\u0165. A ke\u010f vy\u0161iel, oznamoval Izraelitom, \u010do mal prik\u00e1zan\u00e9.",
    "35": "Izraeliti zaka\u017ed\u00fdm videli Moj\u017ei\u0161ovu tv\u00e1r a Moj\u017ei\u0161ovi tv\u00e1r \u017eiarila. A Moj\u017ei\u0161 si d\u00e1val z\u00e1voj na tv\u00e1r, k\u00fdm nevo\u0161iel, aby sa s n\u00edm rozpr\u00e1val."
}