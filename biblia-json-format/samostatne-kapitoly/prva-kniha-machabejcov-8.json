{
    "1": "J\u00fada sa dopo\u010dul o sl\u00e1ve Rimanov, o ich ve\u013ekej moci a o priazni, ktor\u00fa preukazuj\u00fa v\u0161etk\u00fdm, \u010do s\u00fa im naklonen\u00ed, ako aj o priate\u013esk\u00fdch zmluv\u00e1ch, ktor\u00e9 uzavieraj\u00fa s t\u00fdmi, \u010do sa chc\u00fa sta\u0165 ich spojencami, a v\u00f4bec \u017ee s\u00fa mocn\u00ed a siln\u00ed.",
    "2": "Rozpr\u00e1vali mu o ich vojn\u00e1ch a hrdinsk\u00fdch \u010dinoch, ktor\u00e9 konali medzi Gala\u0165anmi, ako si ich podrobili a urobili ich poplatn\u00edkmi;",
    "3": "tie\u017e o ich \u010dinoch v \u0160panielsku, ako sa zmocnili tamoj\u0161\u00edch zlatonosn\u00fdch a striebronosn\u00fdch ban\u00ed a ako opanovali cel\u00fa krajinu svojou rozvahou a vytrvalos\u0165ou,",
    "4": "hoci bol ten kraj od nich ve\u013emi \u010faleko; ako porazili kr\u00e1\u013eov, ktor\u00ed pritiahli proti nim od konca zeme, a pripravili im ve\u013ek\u00fa por\u00e1\u017eku; \u010falej ako im ostatn\u00ed (\u013eudia) odv\u00e1dzaj\u00fa ka\u017edoro\u010dne poplatok;",
    "5": "ako Filipa a Perzea, hetejsk\u00e9ho kr\u00e1\u013ea, spolu s in\u00fdmi povstalcami porazili v boji a podrobili si ich.",
    "6": "\u017de takisto zni\u010dili Antiocha, ve\u013ek\u00e9ho kr\u00e1\u013ea \u00c1zie, hoci vytiahol proti nim do boja so stodvadsiatimi slonmi, s jazdectvom s vozmi a s ve\u013ek\u00fdm vojskom,",
    "7": "\u017ee ho zajali \u017eiv\u00e9ho a ulo\u017eili mu aj jeho n\u00e1stupcom na kr\u00e1\u013eovskom tr\u00f3ne odv\u00e1dza\u0165 vysok\u00fa da\u0148, da\u0165 rukojemn\u00edkov a zrieknu\u0165 sa",
    "8": "\u00fazemia ako Indie, M\u00e9die a L\u00fddie - svojich najlep\u0161\u00edch kraj\u00edn. Tieto mu vzali a potom ich dali kr\u00e1\u013eovi Eumenesovi.",
    "9": "Tie\u017e ako chceli obyvatelia Helady vies\u0165 proti nim zni\u010duj\u00facu vojnu, ale ke\u010f sa oni dozvedeli o ich z\u00e1mere,",
    "10": "vyslali proti nim jedn\u00e9ho vojvodcu, ktor\u00fd s nimi bojoval, tak\u017ee mnoh\u00ed z nich boli zranen\u00ed a padli (v boji). Ich \u017eeny a deti vraj pobrali do zajatia, ol\u00fapili ich a zmocnili sa ich krajiny, pob\u00farali im pevnosti a podrobili si ich a\u017e do dne\u0161n\u00e9ho d\u0148a.",
    "11": "Aj in\u00e9 kr\u00e1\u013eovstv\u00e1 a ostrovy, ktor\u00e9 sa im niekedy postavili na odpor, vraj zni\u010dili a podrobili si ich.",
    "12": "Ale svojim priate\u013eom a spojencom zachovali vraj priate\u013estvo; zmocnili sa bl\u00edzkych i vzdialen\u00fdch, kr\u00e1\u013eovstiev a v\u0161etci, \u010do len po\u010duli ich meno, u\u017e mali z nich strach.",
    "13": "Ktor\u00fdm v\u0161ak chc\u00fa dopom\u00f4c\u0165 ku kr\u00e1\u013eovstvu, t\u00ed vraj kra\u013euj\u00fa, ale ktor\u00fdm ne\u017ei\u010dia, t\u00fdch zase pozbavuj\u00fa. Tak sa vraj ve\u013emi vy\u0161vihli.",
    "14": "Medzi nimi v\u0161etk\u00fdmi si vraj nikto nekladie korunu, ani sa neoblieka do purpuru, aby sa v \u0148om p\u00fd\u0161il.",
    "15": "Ba zostavili si vraj radu a ka\u017ed\u00fd de\u0148 tristodvadsa\u0165 poradcov rokuje o blahu n\u00e1roda a jeho veden\u00ed.",
    "16": "Jedin\u00e9mu mu\u017eovi vraj zveruj\u00fa ka\u017edoro\u010dne vedenie a vl\u00e1du nad celou svojou r\u00ed\u0161ou; tohto jedn\u00e9ho v\u0161etci posl\u00fachaj\u00fa a niet medzi nimi ani z\u00e1visti, ani \u017eiarlivosti.",
    "17": "J\u00fada vybral Eupolema, syna J\u00e1novho a vnuka Akovho, a Jasona, syna Eleazarovho a poslal ich do R\u00edma, aby dojednali s nimi priate\u013estvo a spojenectvo,",
    "18": "\u017eeby z nich s\u0148ali jarmo, lebo videli, \u017ee kr\u00e1\u013eovstvo Gr\u00e9kov zotro\u010duje Izrael.",
    "19": "Vybrali sa teda do R\u00edma - bola to ve\u013emi \u010falek\u00e1 cesta - , vo\u0161li do sen\u00e1tnej budovy, ujali sa slova a vraveli:",
    "20": "\"J\u00fada Machabejec, jeho bratia a \u017eidovsk\u00fd n\u00e1rod n\u00e1s poslali k v\u00e1m, aby sme s vami dojednali zv\u00e4zok priate\u013estva a pokoja a aby ste n\u00e1s prijali za svojich spojencov a priate\u013eov.\"",
    "21": "Tento n\u00e1vrh im pri\u0161iel vhod.",
    "22": "Listina, ktor\u00fa dali nap\u00edsa\u0165 na meden\u00e9 dosky a posla\u0165 do Jeruzalema, aby im tam bola pam\u00e4tn\u00edkom priate\u013estva a spojenectva, znela takto:",
    "23": "\"Rimanom a \u017eidovsk\u00e9mu n\u00e1rodu na mori i na pevnine ve\u010dn\u00e9 blaho! Kie\u017e je od nich \u010faleko me\u010d a nepriate\u013e!",
    "24": "Ak sa za\u010dne prv vojna proti Rimanom alebo proti niektor\u00e9mu ich spojencovi v celej r\u00ed\u0161i,",
    "25": "tak \u017eidovsk\u00fd n\u00e1rod poskytne so v\u0161etkou ochotou pomoc, ako bud\u00fa vy\u017eadova\u0165 okolnosti \u010dasu.",
    "26": "Nepriate\u013eom nebud\u00fa d\u00e1va\u0165 ani zaopatrova\u0165 obilie, zbrane, peniaze a lode. To za dobr\u00e9 uznali Rimania. Nariadenia sa bud\u00fa dodr\u017eiava\u0165 bez odplaty.",
    "27": "Podobne ak sa za\u010dne prv vojna proti \u017eidovsk\u00e9mu n\u00e1rodu, tak zas ochotne poskytn\u00fa pomoc Rimania, ako bud\u00fa vy\u017eadova\u0165 okolnosti \u010dasu.",
    "28": "Nepriate\u013eom sa nebude dod\u00e1va\u0165 obilie, zbrane ani peniaze a lode. To za dobr\u00e9 uznali Rimania. T\u00fato zmluvu bud\u00fa zachov\u00e1va\u0165 bez lesti.",
    "29": "Pod\u013ea t\u00fdchto uznesen\u00ed uzavreli Rimania zmluvu so \u017eidovsk\u00fdm n\u00e1rodom.",
    "30": "Keby v\u0161ak chceli jedni alebo druh\u00ed nie\u010do dodato\u010dne prida\u0165 alebo ubra\u0165, m\u00f4\u017eu tak urobi\u0165 pod\u013ea svojej \u013eubov\u00f4le; a \u010do sa prid\u00e1 alebo uberie, bude plati\u0165.",
    "31": "Oh\u013eadom \u0161k\u00f4d, ktor\u00e9 narobil kr\u00e1\u013e Demetrius, nap\u00edsali sme mu toto: \"Pre\u010do si tak za\u0165a\u017eil svoje jarmo na na\u0161ich priate\u013eoch a spriaznencoch \u017didoch?",
    "32": "Preto, ak sa bud\u00fa i na\u010falej na teba s\u0165a\u017eova\u0165, dopom\u00f4\u017eeme im k pr\u00e1vu a budeme proti tebe bojova\u0165 na mori i na pevnine.\""
}