{
    "1": "Ke\u010f sme sa zachr\u00e1nili, dozvedeli sme sa, \u017ee ostrov sa vol\u00e1 Malta.",
    "2": "Domorodci boli k n\u00e1m neoby\u010dajne \u013eudsk\u00ed. Rozlo\u017eili vatru a v\u0161etk\u00fdch n\u00e1s prijali, lebo sa bl\u00ed\u017eil d\u00e1\u017e\u010f a bolo zima.",
    "3": "Ke\u010f Pavol nazbieral h\u0155bu ra\u017edia a prikladal na ohe\u0148, hodila sa mu na ruku vretenica, ktor\u00e1 unikala pred hor\u00fa\u010davou.",
    "4": "Ke\u010f domorodci videli zviera, ako mu vis\u00ed na ruke, hovorili si: \"Tento \u010dlovek je ur\u010dite vrah; hoci sa zachr\u00e1nil z mora, pomsta mu nedovolila \u017ei\u0165.\"",
    "5": "Ale on striasol zviera do oh\u0148a a ni\u010d zl\u00e9 sa mu nestalo.",
    "6": "Oni \u010dakali, \u017ee opuchne, alebo naraz padne a umrie. Ale ke\u010f u\u017e dlho \u010dakali a videli, \u017ee sa s n\u00edm ni\u010d zl\u00e9 nedeje, zmenili mienku a hovorili, \u017ee je boh.",
    "7": "V t\u00fdch miestach mal pozemky n\u00e1\u010deln\u00edk ostrova, menom Publius. Ten n\u00e1s prijal a tri dni sa l\u00e1skavo o n\u00e1s staral ako o host\u00ed.",
    "8": "Publiov otec pr\u00e1ve le\u017eal v hor\u00fa\u010dke a tr\u00e1pila ho \u00faplavica. Pavol k nemu vo\u0161iel, pomodlil sa, vlo\u017eil na\u0148 ruky a uzdravil ho.",
    "9": "A potom prich\u00e1dzali aj ostatn\u00ed chor\u00ed z ostrova a uzdravovali sa.",
    "10": "T\u00ed si n\u00e1s ve\u013emi uctili, a ke\u010f sme odch\u00e1dzali, dali n\u00e1m, \u010do sme potrebovali.",
    "11": "Po troch mesiacoch sme vypl\u00e1vali na alexaridrijskej lodi, \u010do zimovala na ostrove a mala v znaku Bl\u00ed\u017eence.",
    "12": "Pri\u0161li sme do Syrak\u00faz a zostali sme tam tri dni.",
    "13": "Potom sme stade odrazili a dostali sme sa do R\u00e9gia. Na druh\u00fd de\u0148 za\u010dal via\u0165 ju\u017en\u00fd vietor a za dva dni sme do\u0161li do Puteol.",
    "14": "Tam sme na\u0161li bratov, ktor\u00ed n\u00e1s prosili, aby sme u nich zostali sedem dn\u00ed. A tak sme pri\u0161li do R\u00edma.",
    "15": "Dopo\u010duli sa o n\u00e1s tamoj\u0161\u00ed bratia a pri\u0161li n\u00e1m naproti a\u017e po Appiovo F\u00f3rum a k Trom Tabern\u00e1m. Ke\u010f ich Pavol zazrel, vzd\u00e1val Bohu v\u010faky a nadobudol \u00fafnos\u0165.",
    "16": "Ke\u010f sme pri\u0161li do R\u00edma, dovolili Pavlovi b\u00fdva\u0165 oddelene len s vojakom, \u010do ho str\u00e1\u017eil.",
    "17": "O tri dni zvolal popredn\u00fdch \u017didov. Ke\u010f sa zi\u0161li, povedal im: \"Bratia, ja som ni\u010d neurobil ani proti \u013eudu, ani proti otcovsk\u00fdm zvykom, a predsa ma v Jeruzaleme uv\u00e4znili a vydali do r\u00fak Rimanov.",
    "18": "Oni ma vypo\u010duli a chceli ma prepusti\u0165, lebo som neurobil ni\u010d, za \u010do by som si zasluhoval smr\u0165.",
    "19": "Ale \u017didia boli proti tomu a bol som don\u00faten\u00fd odvola\u0165 sa na cis\u00e1ra; ale nie \u017ee by som chcel nie\u010do \u017ealova\u0165 na svoj n\u00e1rod.",
    "20": "Pre toto som sa chcel stretn\u00fa\u0165 a hovori\u0165 s vami. Lebo pre n\u00e1dej Izraela som sputnan\u00fd touto re\u0165azou.\"",
    "21": "Oni mu odpovedali: \"My sme nedostali ani list o tebe z Judey, ani nepri\u0161iel nik z bratov a neohl\u00e1sil, ani nehovoril o tebe ni\u010d zl\u00e9.",
    "22": "Ale radi by sme od teba po\u010du\u0165, ako zm\u00fd\u0161\u013ea\u0161, lebo je n\u00e1m zn\u00e1me o tejto sekte, \u017ee jej v\u0161ade odporuj\u00fa.\"",
    "23": "Ur\u010dili mu de\u0148 a mnoho ich pri\u0161lo k nemu na byt. On im od r\u00e1na a\u017e do ve\u010dera vysvet\u013eoval, sved\u010dil o Bo\u017eom kr\u00e1\u013eovstve a presvied\u010dal ich o Je\u017ei\u0161ovi z Moj\u017ei\u0161ovho z\u00e1kona a z Prorokov.",
    "24": "Niektor\u00ed verili tomu, \u010do hovoril, in\u00ed zasa neverili.",
    "25": "Ke\u010f sa nevedeli medzi sebou dohodn\u00fa\u0165, rozi\u0161li sa a Pavol povedal iba toto slovo: \"Dobre povedal Duch Sv\u00e4t\u00fd skrze proroka Izai\u00e1\u0161a va\u0161im otcom:",
    "26": "\"Cho\u010f k tomu \u013eudu a povedz: Budete po\u010d\u00fava\u0165, a nepochop\u00edte, budete h\u013eadie\u0165 a neuvid\u00edte.",
    "27": "Lebo otupelo srdce tohoto \u013eudu: u\u0161ami \u0165a\u017eko po\u010duj\u00fa a o\u010di si za\u017em\u00farili, aby azda o\u010dami nevideli a u\u0161ami nepo\u010duli, aby srdcom nech\u00e1pali a neobr\u00e1tili sa - aby som ich neuzdravil.\"",
    "28": "Nech je v\u00e1m teda zn\u00e1me, \u017ee sa t\u00e1to Bo\u017eia sp\u00e1sa posiela pohanom. Oni bud\u00fa po\u010d\u00fava\u0165.\"",
    "29": "(Ako to povedal, \u017didia od neho odi\u0161li, ale medzi sebou sa ve\u013emi dohadovali.)",
    "30": "Pavol potom zostal cel\u00e9 dva roky vo svojom najatom byte a prij\u00edmal v\u0161etk\u00fdch, \u010do k nemu prich\u00e1dzali.",
    "31": "Ohlasoval Bo\u017eie kr\u00e1\u013eovstvo a u\u010dil o P\u00e1nu Je\u017ei\u0161ovi Kristovi so v\u0161etkou odvahou a bez prek\u00e1\u017eky."
}