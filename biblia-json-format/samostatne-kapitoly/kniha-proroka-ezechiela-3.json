{
    "1": "I riekol mi: \"Syn \u010dloveka, zjedz, \u010do m\u00e1\u0161 poruke, zjedz tento zvitok, potom cho\u010f a hovor k domu Izraela!",
    "2": "A ke\u010f som otvoril \u00fasta, dal mi zjes\u0165 ten zvitok.",
    "3": "I riekol mi: \"Syn \u010dloveka, nak\u0155m si vn\u00fatro a napl\u0148 si \u00fatroby t\u00fdmto zvitkom, ktor\u00fd ti ja d\u00e1vam.\" Zjedol som ho teda a bol mi v \u00fastach sladk\u00fd ako med.",
    "4": "I\u00a0riekol mi: \"Syn \u010dloveka, hor' sa, cho\u010f k\u00a0Izraelovmu domu a\u00a0hovor k\u00a0nim mojimi slovami!",
    "5": "Ve\u010f nie si poslan\u00fd k n\u00e1rodu nezrozumite\u013en\u00fdch per\u00ed a zajakav\u00e9ho jazyka, ale k Izraelovmu domu;",
    "6": "nie k mnoh\u00fdm n\u00e1rodom nezrozumite\u013en\u00fdch per\u00ed a zajakav\u00e9ho jazyka, ktor\u00fdch re\u010di by si nerozumel. Keby som \u0165a k t\u00fdm poslal, ony by \u0165a po\u010d\u00favali.",
    "7": "Dom Izraelov \u0165a v\u0161ak nebude chcie\u0165 po\u010d\u00fava\u0165, preto\u017ee nechc\u00fa po\u010d\u00fava\u0165 m\u0148a, ve\u010f cel\u00fd Izraelov dom m\u00e1 tvrd\u00e9 \u010delo a zatvrdnut\u00e9 srdce!",
    "8": "Pozri, tv\u00e1r ti urob\u00edm tvrdou, ako je ich tv\u00e1r a tvoje \u010delo tvrd\u00fdm ako ich \u010delo.",
    "9": "Ako diamant, tvrd\u0161\u00edm ne\u017e kreme\u0148 urob\u00edm tvoje \u010delo, neboj sa ich a nestrachuj sa pred nimi, preto\u017ee s\u00fa domom odbojn\u00fdm.",
    "10": "I riekol mi: \"Syn \u010dloveka, v\u0161etky re\u010di, ktor\u00e9 budem k tebe hovori\u0165, prijmi do srdca a svoj\u00edm sluchom ich po\u010d\u00favaj!",
    "11": "A zober sa, cho\u010f medzi zajatcov, k synom svojho \u013eudu, hovor k nim a vrav im: \"Toto hovor\u00ed P\u00e1n,\" \u010di po\u010d\u00favnu a \u010di si nepov\u0161imn\u00fa.\"",
    "12": "Vtom ma duch zdvihol i po\u010dul som za sebou zvuk ve\u013ek\u00e9ho hluku: \"Po\u017eehnan\u00e1 P\u00e1nova sl\u00e1va zo svojho miesta\"",
    "13": "a \u0161elest kr\u00eddel \u017eiv\u00fdch bytost\u00ed, vz\u00e1jomne dot\u00fdkali, a z\u00e1rove\u0148 hrkot kolies a zvuk ve\u013ek\u00e9ho hluku.",
    "14": "A duch ma vyzdvihol a vzniesol a \u0161iel som roztrp\u010den\u00fd z\u00e1palom svojho ducha. P\u00e1nova ruka v\u0161ak bola pevne nado mnou.",
    "15": "\u0160iel som do Tel Abibu medzi zajatcov, ktor\u00ed b\u00fdvali pri rieke Chobar, usadil som sa tam, kde b\u00fdvali oni, a zostal som tam medzi nimi st\u0155pnut\u00fd sedem dn\u00ed.",
    "16": "Po uplynut\u00ed siedmich dn\u00ed prehovoril ku mne P\u00e1n takto:",
    "17": "\"Syn \u010dloveka, postavil som \u0165a ako hliadku domu Izraela. Ke\u010f po\u010duje\u0161 z mojich \u00fast slovo, varuj ich predo mnou!",
    "18": "Ke\u010f poviem zlo\u010dincovi: \"Ur\u010dite zomrie\u0161,\" ty ho v\u0161ak neupozorn\u00ed\u0161 a nebude\u0161 hovori\u0165, aby si zlo\u010dinca na z\u00e1chranu jeho \u017eivota odradil od zlej cesty, ten zlo\u010dinec zomrie vo svojej vine, no jeho krv budem po\u017eadova\u0165 z tvojich r\u00fak.",
    "19": "Ale ak si ty varoval zlo\u010dinca, a on sa neodvr\u00e1til od svojej nepr\u00e1vosti a od svojej zlo\u010dinnej cesty, on zomrie vo svojej vine, ty si si v\u0161ak zachr\u00e1nil du\u0161u.",
    "20": "A ak sa spravodliv\u00fd odvr\u00e1ti od svojej spravodlivosti a sp\u00e1cha zlo\u010din, ke\u010f ho postav\u00edm pred poku\u0161enie, preto\u017ee si ho nevaroval, zomrel vo svojom hriechu, jeho spravodliv\u00e9 skutky, ktor\u00e9 konal, nezostan\u00fa na pam\u00e4ti a jeho krv budem po\u017eadova\u0165 z tvojich r\u00fak.",
    "21": "Ale ak ty upozorn\u00ed\u0161 spravodliv\u00e9ho aby nehre\u0161il, a on nezhre\u0161\u00ed, ur\u010dite bude \u017ei\u0165, lebo prijal napomenutie, a ty si si zachr\u00e1nil du\u0161u.",
    "22": "I vzniesla sa tam nado m\u0148a P\u00e1nova ruka a riekol mi: \"Vsta\u0148, vyjdi do \u00fadolia, tam budem k tebe hovori\u0165.",
    "23": "Vstal som teda a i\u0161iel som do \u00fadolia a h\u013ea, bola tam P\u00e1nova sl\u00e1va ako sl\u00e1va, ktor\u00fa som videl pri rieke Chobar. Vtom som padol na tv\u00e1r.",
    "24": "Tu vst\u00fapil do m\u0148a duch, postavil ma na nohy, hovoril so mnou a povedal mi: \"Cho\u010f, zavri sa do svojho domu!",
    "25": "A h\u013ea, syn \u010dloveka, bud\u00fa na teba vrhnut\u00e9 povrazy a bude\u0161 nimi poviazan\u00fd, \u017ee nebude\u0161 m\u00f4c\u0165 vyjs\u0165 medzi nich.",
    "26": "I prilep\u00edm ti jazyk k \u010fasn\u00e1m, \u017ee bude\u0161 nem\u00fd a nebude\u0161 im mravok\u00e1rcom, preto\u017ee s\u00fa odbojn\u00fd dom.",
    "27": "Ale ke\u010f budem s tebou hovori\u0165, otvor\u00edm ti \u00fasta a bude\u0161 im vravie\u0165: \"Toto hovor\u00ed P\u00e1n, Jahve.\" Kto po\u010d\u00favne, po\u010d\u00favne, kto si nepov\u0161imne, nepov\u0161imne si, preto\u017ee s\u00fa odbojn\u00fd dom."
}