{
    "1": "Vtedy P\u00e1n oslovil Hananiho syna Jehua proti B\u00e1sovi:",
    "2": "\"Preto\u017ee som \u0165a vyzdvihol z prachu a postavil som \u0165a za knie\u017ea nad svoj\u00edm izraelsk\u00fdm \u013eudom, a ty si kr\u00e1\u010dal po Jeroboamovej ceste a zviedol si na hriech m\u00f4j \u013eud izraelsk\u00fd, tak\u017ee ma dr\u00e1\u017edili svojimi hriechmi,",
    "3": "preto ja budem vymeta\u0165 za B\u00e1som a za jeho domom a s tvoj\u00edm domom nalo\u017e\u00edm, ako som nalo\u017eil s domom Nabatovho syna Jeroboama.",
    "4": "Kto z B\u00e1su zomrie v meste, zo\u017eer\u00fa ho psy, kto z neho zomrie na poli, zo\u017eerie ho nebesk\u00e9 vt\u00e1ctvo.",
    "5": "Ostatok dej\u00edn B\u00e1su a \u010do urobil, i jeho udatn\u00e9 \u010diny s\u00fa op\u00edsan\u00e9 v Knihe letopisov izraelsk\u00fdch kr\u00e1\u013eov.",
    "6": "Potom sa ulo\u017eil k svojim otcom a pochovali ho v Terse. Namiesto neho sa stal kr\u00e1\u013eom jeho syn Ela.",
    "7": "A P\u00e1n prostredn\u00edctvom proroka Jehua, Hananiho syna, oslovil B\u00e1su a jeho dom pre v\u0161etko zlo, ktor\u00e9 p\u00e1chal pred P\u00e1nov\u00fdmi o\u010dami, tak\u017ee ho popudzoval \u010dinmi svojich r\u00fak, aby sa mu stalo ako Jeroboamovmu domu, preto\u017ee ho vyvra\u017edil. -",
    "8": "V dvadsiatom \u0161iestom roku j\u00fadskeho kr\u00e1\u013ea Asu sa stal kr\u00e1\u013eom nad Izraelom B\u00e1sov syn Ela v Terse na dva roky.",
    "9": "Sprisahal sa proti nemu jeho sluha Zambri, velite\u013e polovice vozatajstva. Tamten sa opil v Terse v dome Arsu, ktor\u00fd bol spr\u00e1vcom tersk\u00e9ho pal\u00e1ca,",
    "10": "a vtedy pri\u0161iel Zambri, udrel ho a zabil v dvadsiatom siedmom roku j\u00fadskeho kr\u00e1\u013ea Asu a stal sa kr\u00e1\u013eom namiesto neho.",
    "11": "Ke\u010f sa stal kr\u00e1\u013eom a zaujal jeho tr\u00f3n, pobil cel\u00fd B\u00e1sov rod, nenechal z neho ni\u010d rodu mu\u017esk\u00e9ho, ani z jeho pr\u00edbuzn\u00fdch a priate\u013eov.",
    "12": "Zambri teda vyhubil cel\u00fd B\u00e1sov dom, pod\u013ea P\u00e1novho slova, ktor\u00e9 povedal B\u00e1sovi prostredn\u00edctvom proroka Jehua,",
    "13": "pre v\u0161etky hriechy B\u00e1su a hriechy jeho syna Elu, ktor\u00e9 pop\u00e1chali a ktor\u00fdmi zviedli na hriech Izrael, a tak svojimi ni\u010domnos\u0165ami dr\u00e1\u017edili P\u00e1na, Izraelovho Boha.",
    "14": "Ostatok Elov\u00fdch dej\u00edn a v\u0161etko, \u010do urobil, je nap\u00edsan\u00e9 v Knihe letopisov izraelsk\u00fdch kr\u00e1\u013eov. -",
    "15": "V dvadsiatom siedmom roku j\u00fadskeho kr\u00e1\u013ea Asu sa stal kr\u00e1\u013eom Zambri na sedem dn\u00ed v Terse. Vojsko vtedy obliehalo Gebeton, ktor\u00fd patril Fili\u0161t\u00edncom.",
    "16": "Ke\u010f sa obliehaj\u00face vojsko dozvedelo, \u017ee Zambri sa sprisahal a dokonca aj zabil kr\u00e1\u013ea, v ten de\u0148 v t\u00e1bore ustanovil cel\u00fd Izrael za kr\u00e1\u013ea nad Izraelom velite\u013ea vojska Amriho.",
    "17": "Nato Amri a s n\u00edm cel\u00fd Izrael tiahol od Gebetonu nahor a obk\u013e\u00fa\u010dil Tersu.",
    "18": "Ke\u010f Zambri videl, \u017ee mesto je zaujat\u00e9, vo\u0161iel do hradu kr\u00e1\u013eovsk\u00e9ho pal\u00e1ca, podp\u00e1lil nad sebou kr\u00e1\u013eovsk\u00fd pal\u00e1c, a tak zomrel",
    "19": "pre hriechy, ktor\u00e9 sp\u00e1chal, lebo robil, \u010do sa P\u00e1novi nep\u00e1\u010di, ke\u010f kr\u00e1\u010dal po Jeroboamovej ceste a v jeho hriechu, ktor\u00e9ho sa dopustil a ktor\u00fdm zviedol na hriech Izrael.",
    "20": "Ostatok dej\u00edn Zambriho a sprisahanie, ktor\u00e9 osnoval, je, nap\u00edsan\u00e9 v Knihe letopisov izraelsk\u00fdch kr\u00e1\u013eov.",
    "21": "Vtedy sa izraelsk\u00fd \u013eud roz\u010desol na (dve) polovice. Polovica sa pripojila k Tebnimu, synovi Gineta, a chcela ho ustanovi\u0165 za kr\u00e1\u013ea; a polovica k Amrimu.",
    "22": "Ale \u013eud, ktor\u00fd i\u0161iel za Amrim, prevl\u00e1dol \u013eud, ktor\u00fd nasledoval Ginetovho syna Tebniho, a tak Tebni zomrel a kr\u00e1\u013eom sa stal Amri. -",
    "23": "V tridsiatom prvom roku j\u00fadskeho kr\u00e1\u013ea Asu sa stal kr\u00e1\u013eom nad Izraelom Amri na dvan\u00e1s\u0165 rokov. V Terse kra\u013eoval \u0161es\u0165 rokov.",
    "24": "Potom k\u00fapil od Semera za dve hrivny striebra vrch Sam\u00e1riu, vrch opevnil a mesto, ktor\u00e9 postavil, nazval pod\u013ea p\u00e1na vrchu Semera Sam\u00e1riou.",
    "25": "Amri robil, \u010do sa P\u00e1novi nep\u00e1\u010di, ba robil hor\u0161ie ako v\u0161etci ktor\u00ed boli pred n\u00edm.",
    "26": "Kr\u00e1\u010dal celkom po ceste Nabatovho syna Jeroboama a v jeho hriechoch, ktor\u00fdmi zviedol na hriech Izrael aby svojimi ni\u010domnos\u0165ami dr\u00e1\u017edili P\u00e1na, Izraelovho Boha.",
    "27": "Ostatok dej\u00edn Amriho, \u010do urobil, a jeho v\u00ed\u0165azstv\u00e1, ktor\u00e9 dobyl, s\u00fa nap\u00edsan\u00e9 v Knihe letopisov izraelsk\u00fdch kr\u00e1\u013eov.",
    "28": "Potom sa Amri ulo\u017eil k svojim otcom a pochovali ho v Sam\u00e1rii. -",
    "29": "Amriho syn Achab sa stal kr\u00e1\u013eom nad Izraelom v tridsiatom \u00f4smom roku j\u00fadskeho kr\u00e1\u013ea Asu a Amriho syn Achab kra\u013eoval nad Izraelom v Sam\u00e1rii dvadsa\u0165dva rokov.",
    "30": "Amriho syn Achab robil v\u00e4\u010d\u0161mi, \u010do sa P\u00e1novi nep\u00e1\u010di; ako v\u0161etci, ktor\u00ed boli pred n\u00edm.",
    "31": "Nesta\u010dilo mu, \u017ee kr\u00e1\u010dal v hriechoch Nabatovho syna Jeroboama, ale vzal si za man\u017eelku Jezabel, dc\u00e9ru sidonsk\u00e9ho kr\u00e1\u013ea Etb\u00e1la. Potom \u0161iel a sl\u00fa\u017eil B\u00e1lovi a kla\u0148al sa mu.",
    "32": "Postavil aj olt\u00e1r B\u00e1lovi v B\u00e1lovom chr\u00e1me, ktor\u00fd vybudoval v Sam\u00e1rii.",
    "33": "A e\u0161te Achab postavil A\u0161eru. Achab teda svojimi \u010dinmi popudzoval P\u00e1na, Izraelovho Boha, viac ako v\u0161etci izraelsk\u00ed kr\u00e1li, ktor\u00ed boli pred n\u00edm.",
    "34": "Za jeho \u010dias postavil Betel\u010dan Hiel Jericho. Za (cenu) svojho prvoroden\u00e9ho Abirama polo\u017eil jeho z\u00e1klady a za (cenu) svojho najmlad\u0161ieho Seguba pozakladal jeho br\u00e1ny pod\u013ea P\u00e1novho slova, ktor\u00e9 povedal prostredn\u00edctvom Nunovho syna Jozueho."
}