{
    "1": "Fili\u0161t\u00ednci zhroma\u017edili vojsko na boj, zoskupili sa v Sochu, ktor\u00e9 je v J\u00fadsku, a t\u00e1borili medzi Sochom a Azekou v Efes Dammim.",
    "2": "\u0160aul a izraelsk\u00ed mu\u017eovia sa zhroma\u017edili a t\u00e1borili v Terebintovom \u00fadol\u00ed a zriadili sa do boja proti Fili\u0161t\u00edncom.",
    "3": "Fili\u0161t\u00ednci st\u00e1li na n\u00e1vr\u0161\u00ed z tejto a Izraeliti na n\u00e1vr\u0161\u00ed z tamtej strany; medzi nimi bolo \u00fadolie.",
    "4": "Tu z t\u00e1bora Fili\u0161t\u00edncov vyst\u00fapil mu\u017e, prostredn\u00edk, menom Goli\u00e1\u0161 z G\u00e9tu. Bol vysok\u00fd \u0161es\u0165 lak\u0165ov a jednu pia\u010f.",
    "5": "Na hlave mal kovov\u00fa prilbu, oble\u010den\u00fd bol do \u0161upinat\u00e9ho panciera. V\u00e1ha panciera bola p\u00e4\u0165tis\u00edc \u0161eklov kovu.",
    "6": "Na noh\u00e1ch mal kovov\u00e9 holene, na pleci kovov\u00fd o\u0161tep.",
    "7": "Rukov\u00e4\u0165 jeho kopije bola ako n\u00e1voj, ostrie jeho kopije v\u00e1\u017eilo \u0161es\u0165sto \u0161eklov \u017eeleza. Pred n\u00edm kr\u00e1\u010dal jeho \u0161t\u00edtono\u0161.",
    "8": "Zastal si a volal na izraelsk\u00e9 \u0161\u00edky: \"Pre\u010do nastupujete do boja? \u010ci som ja nie Fili\u0161t\u00ednec a vy \u0160aulovi sluhovia? Vyberte si mu\u017ea a nech zost\u00fapi ku mne!",
    "9": "Ak bude vl\u00e1da\u0165 bojova\u0165 so mnou a poraz\u00ed ma, budeme va\u0161imi sluhami, ale ak ho prem\u00f4\u017eem a poraz\u00edm ja, budete vy na\u0161imi sluhami a budete n\u00e1m sl\u00fa\u017ei\u0165.\"",
    "10": "Potom Fili\u0161t\u00ednec povedal: \"Dnes som sa posmieval izraelsk\u00fdm \u0161\u00edkom! Dajte mi mu\u017ea, nech spolu bojujeme!\"",
    "11": "Ke\u010f \u0160aul a cel\u00fd Izrael po\u010dul tieto slov\u00e1 Fili\u0161t\u00ednca, na\u013eakali sa a ve\u013emi sa b\u00e1li.",
    "12": "D\u00e1vid v\u0161ak bol synom toho Efratejca z j\u00fadskeho Betlehema, ktor\u00fd sa volal Izai a mal osem synov. V \u0160aulov\u00fdch d\u0148och bol u\u017e starcom medzi mu\u017emi.",
    "13": "Traja najstar\u0161\u00ed Izaiho synovia i\u0161li za \u0160aulom do boja. Men\u00e1 jeho troch synov, ktor\u00ed i\u0161li do boja, boli: prvoroden\u00fd Eli\u00e1b, druh\u00fd Abinadab a tret\u00ed Sama.",
    "14": "D\u00e1vid bol najmlad\u0161\u00ed. Traja najstar\u0161\u00ed i\u0161li teda za \u0160aulom.",
    "15": "D\u00e1vid odch\u00e1dzal od \u0160aula do Betlehema p\u00e1s\u0165 ovce svojho otca.",
    "16": "A Fili\u0161t\u00ednec sa pribli\u017eoval r\u00e1no i ve\u010der a staval sa \u0161tyridsa\u0165 dn\u00ed.",
    "17": "Vtedy povedal Izai svojmu synovi D\u00e1vidovi: \"Vezmi svojim bratom efu t\u00fdchto pra\u017een\u00fdch z\u0155n a t\u00fdchto desa\u0165 chlebov a be\u017e za svojimi bratmi do t\u00e1bora!",
    "18": "A t\u00fdchto desa\u0165 hrudiek syra vezmi plukovn\u00edkovi! Svojich bratov nav\u0161t\u00edv s pozdravom a dones ich \u017eold!",
    "19": "\u0160aul, oni, aj v\u0161etci izraelsk\u00ed mu\u017eovia s\u00fa v Terebintovom \u00fadol\u00ed v boji s Fili\u0161t\u00edncami.\"",
    "20": "D\u00e1vid v\u010dasr\u00e1no vstal, ovce zveril pastierovi, vybral sa a \u0161iel, ako mu k\u00e1zal Izai. Ke\u010f do\u0161iel k vozatajstvu, vojsko, ktor\u00e9 i\u0161lo do \u0161\u00edku, prepuklo v bojov\u00fd v\u00fdkrik.",
    "21": "Nast\u00fapili Izraeliti aj Fili\u0161t\u00ednci, \u0161\u00edk proti \u0161\u00edku.",
    "22": "D\u00e1vid zlo\u017eil svoju bato\u017einu do r\u00fak str\u00e1\u017ecu bato\u017einy, potom be\u017eal do \u0161\u00edku a sp\u00fdtal sa svojich bratov, \u010di sa maj\u00fa dobre.",
    "23": "Ako sa s nimi zhov\u00e1ral, vyst\u00fapil zo \u0161\u00edku Fili\u0161t\u00edncov mu\u017e, prostredn\u00edk, Fili\u0161t\u00ednec Goli\u00e1\u0161 z G\u00e9tu, a hovoril ako obvykle. A D\u00e1vid to po\u010dul.",
    "24": "Ke\u010f Izraeliti uvideli toho mu\u017ea, v\u0161etci utekali pred n\u00edm a ve\u013emi sa b\u00e1li.",
    "25": "Ak\u00fdsi Izraelita hovoril: \"Vid\u00edte toho mu\u017ea, \u010do vystupuje? Prich\u00e1dza hanobi\u0165 Izrael. Mu\u017ea ktor\u00fd ho poraz\u00ed, urob\u00ed kr\u00e1\u013e ve\u013emi bohat\u00fdm, d\u00e1 mu svoju dc\u00e9ru a dom jeho otca oslobod\u00ed v Izraeli od dane.\"",
    "26": "Nato sa D\u00e1vid p\u00fdtal mu\u017eov, ktor\u00ed st\u00e1li ved\u013ea neho: \"\u010co m\u00f4\u017ee \u010daka\u0165 mu\u017e, ktor\u00fd poraz\u00ed toho Fiii\u0161t\u00ednca a sn\u00edme hanbu z Izraela? Ve\u010f kto\u017ee je tento neobrezan\u00fd Fili\u0161t\u00ednec, \u017ee hanob\u00ed \u0161\u00edky \u017eiv\u00e9ho Boha!\"",
    "27": "A \u013eudia mu povedali to ist\u00e9: To a to dostane mu\u017e, ktor\u00fd ho poraz\u00ed.",
    "28": "Ke\u010f po\u010dul jeho najstar\u0161\u00ed brat Eli\u00e1b, ako sa zhov\u00e1ra s mu\u017emi, Eli\u00e1b sa nahneval na D\u00e1vida a povedal: \"Na\u010do si pri\u0161iel a komu si zveril t\u00fdch nieko\u013eko oviec na pastve? Ja pozn\u00e1m tvoju namyslenos\u0165 a zlobu tvojho srdca, \u017ee si pri\u0161iel, aby si videl vojnu.\"",
    "29": "D\u00e1vid odpovedal: \"Nu\u017e \u010do\u017ee som urobil? \u010ci s\u00fa to nie iba re\u010di?\"",
    "30": "Obr\u00e1til sa od neho k in\u00e9mu a op\u00fdtal sa to ist\u00e9 a \u013eudia mu odpovedali ako prv. -",
    "31": "I rozch\u00fdrili sa re\u010di, ktor\u00e9 hovoril D\u00e1vid, ozn\u00e1mili ich \u0160aulovi a on si ho dal privies\u0165.",
    "32": "D\u00e1vid hovoril \u0160aulovi: \"Nech nekles\u00e1 srdce nikomu pre neho! Tvoj sluha p\u00f4jde a bude bojova\u0165 s t\u00fdm Fili\u0161t\u00edncom.\"",
    "33": "\u0160aul povedal D\u00e1vidovi: \"Nem\u00f4\u017ee\u0161 \u00eds\u0165 proti tomu Fill\u0161t\u00edncovi a bojova\u0165 s n\u00edm. Ve\u010f si chlapec, on v\u0161ak bojovn\u00edk od mladi!\"",
    "34": "Ale D\u00e1vid vravel \u0160aulovi: \"Tvoj sluha bol u svojho otca pastierom oviec. A ke\u010f pri\u0161iel lev (alebo medve\u010f a uchytil ovcu zo st\u00e1da,",
    "35": "vykro\u010dil som za n\u00edm, zrazil som ho a vytrhol som mu z pyska. Ak sa v\u0161ak postavil proti mne, chytil som ho za bradu, zrazil som ho a usmrtil.",
    "36": "Aj leva, aj medve\u010fa zrazil tvoj sluha a tento neobrezan\u00fd Fili\u0161t\u00ednec bude ako jeden z nich, lebo hanobil \u0161\u00edky \u017eiv\u00e9ho Boha.\"",
    "37": "D\u00e1vid hovoril e\u0161te: \"P\u00e1n, ktor\u00fd ma vytrhol z moci leva a z moci medve\u010fa, on ma vyslobod\u00ed aj z moci tohoto Fili\u0161t\u00ednca.\" Nato \u0160aul povedal D\u00e1vidovi: \"Cho\u010f a P\u00e1n nech je s tebou!\" -",
    "38": "Potom \u0160aul obliekol D\u00e1vida do svojho odevu, dal mu kovov\u00fa prilbu na hlavu a obliekol ho do panciera.",
    "39": "Na odev si D\u00e1vid op\u00e1sal jeho me\u010d a pok\u00fasil sa chodi\u0165, lebo nebol navyknut\u00fd. Tu D\u00e1vid povedal \u0160aulovi: \"Nevl\u00e1dzem v tomto chodi\u0165, lebo nie som navyknut\u00fd.\" A D\u00e1vid zvliekol tie veci zo seba,",
    "40": "vzal si do ruky svoju palicu, z potoka si vybral p\u00e4\u0165 hladk\u00fdch kame\u0148ov, vlo\u017eil si ich do pastierskej kapsy, ktor\u00e1 mu sl\u00fa\u017eila za tulec, a sa svoj\u00edm prakom v ruke sa pribli\u017eoval k Fili\u0161t\u00edncovi.",
    "41": "Fili\u0161t\u00ednec sa st\u00e1le bl\u00ed\u017eil k D\u00e1vidovi a jeho \u0161t\u00edtono\u0161 i\u0161iel pred n\u00edm.",
    "42": "Ke\u010f sa Fili\u0161t\u00ednec pozrel a uvidel D\u00e1vida, pohrdol n\u00edm, lebo bol chlapec, ry\u0161av\u00fd, pekn\u00e9ho v\u00fdzoru.",
    "43": "A Fili\u0161t\u00ednec hovoril D\u00e1vidovi: \"\u010co som pes, \u017ee ide\u0161 proti mne s palicou?\" A prekl\u00ednal D\u00e1vida svojimi bohmi.",
    "44": "Potom povedal Fili\u0161t\u00ednec D\u00e1vidovi: \"Po\u010f ku mne a d\u00e1m tvoje telo nebesk\u00fdm vt\u00e1kom a po\u013enej zveri!\"",
    "45": "Ale D\u00e1vid odpovedal Fili\u0161t\u00edncovi: \"Ty ide\u0161 proti mne s me\u010dom, kopijou a o\u0161tepom, ja v\u0161ak idem proti tebe v mene P\u00e1na z\u00e1stupov, Boha izraelsk\u00fdch \u0161\u00edkov, ktor\u00e9ho si hanobil.",
    "46": "Dne\u0161n\u00e9ho d\u0148a \u0165a P\u00e1n vyd\u00e1 do mojej ruky, zraz\u00edm \u0165a, odtnem ti hlavu a m\u0155tvoly t\u00e1bora Fili\u0161t\u00edncov d\u00e1m dnes nebesk\u00fdm vt\u00e1kom a zemskej zveri a dozvie sa cel\u00e1 zem, \u017ee Izrael m\u00e1 Boha.",
    "47": "A dozvie sa cel\u00fd tento z\u00e1stup, \u017ee P\u00e1n nevyslobodzuje pomocou me\u010da a kopije. Ve\u010f vojna patr\u00ed P\u00e1novi a vyd\u00e1 v\u00e1s do na\u0161ich r\u00fak!\"",
    "48": "Tu sa Fili\u0161t\u00ednec pohol, vykro\u010dil a bl\u00ed\u017eil sa k D\u00e1vidovi. D\u00e1vid v\u0161ak r\u00fdchlo be\u017eal oproti \u0161\u00edku v \u00fastrety Fili\u0161t\u00edncovi.",
    "49": "Potom D\u00e1vid siahol rukou do kapsy, vytiahol z nej kame\u0148, pra\u0161til a zasiahol Fili\u0161t\u00ednca do \u010dela. Kame\u0148 mu vnikol do \u010dela, tak\u017ee padol tv\u00e1rou na zem.",
    "50": "Tak premohol D\u00e1vid Fili\u0161t\u00ednca prakom a kame\u0148om, zrazil Fili\u0161t\u00ednca a usmrtil ho, hoci D\u00e1vid nemal v ruke me\u010d.",
    "51": "D\u00e1vid utekal, stal si k Fili\u0161t\u00edncovi, chytil jeho me\u010d, vytasil ho z po\u0161vy a usmrtil ho - od\u0165al mu hlavu. Ke\u010f Fili\u0161t\u00ednci videli, \u017ee ich hrdina je m\u0155tvy, utiekli.",
    "52": "Nato sa izraelsk\u00ed a j\u00fadski mu\u017eovia zobrali a s pokrikom prenasledovali Fili\u0161t\u00edncov a\u017e do G\u00e9tu a a\u017e po br\u00e1ny Akaronu. Pozab\u00edjan\u00ed Fili\u0161t\u00ednci le\u017eali na ceste od Saraimu a\u017e po G\u00e9t a Akaron.",
    "53": "Ke\u010f sa Izraeliti vr\u00e1tili z prenasledovania Fili\u0161t\u00edncov, vyplienili ich t\u00e1bor.",
    "54": "D\u00e1vid vzal Fili\u0161t\u00edncovu hlavu a zaniesol ju do Jeruzalema, jeho v\u00fdzbroj v\u0161ak ulo\u017eil vo svojom stane. -",
    "55": "Ke\u010f \u0160aul videl D\u00e1vida kr\u00e1\u010da\u0165 proti Fili\u0161t\u00edncovi, sp\u00fdtal sa vojvodcu Abnera: \"Abner, \u010d\u00ed syn je tento chlapec?\" Abner odpovedal: \"Ako \u017eije\u0161, kr\u00e1\u013e, neviem!\"",
    "56": "Kr\u00e1\u013e povedal: \"Dozvedaj sa ty, \u010d\u00ed syn je ten mlad\u00edk!\"",
    "57": "A ke\u010f sa D\u00e1vid po por\u00e1\u017eke Fili\u0161t\u00ednca vr\u00e1til, zachytil ho Abner a priviedol ho pred \u0160aula. Fili\u0161t\u00edncovu hlavu mal v ruke.",
    "58": "A \u0160aul sa ho op\u00fdtal: \"\u010c\u00ed syn si, chlap\u010de?\" D\u00e1vid odpovedal: \"Syn tvojho sluhu, Betlehem\u010dana Izaiho.\""
}