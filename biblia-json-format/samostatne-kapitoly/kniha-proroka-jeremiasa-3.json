{
    "1": "(Hovoria:) Ke\u010f mu\u017e prepust\u00ed \u017eenu a ona od\u00edde od neho a odd\u00e1 sa in\u00e9mu mu\u017eovi, \u010di sa e\u0161te vr\u00e1ti k nej? \u010ci nie je tak\u00e1to \u017eena celkom sprznen\u00e1? Nu\u017e ty si smilnil s mnoh\u00fdmi priate\u013emi a m\u00e1\u0161 sa vr\u00e1ti\u0165 ku mne? - hovor\u00ed P\u00e1n.",
    "2": "Pozdvihni o\u010di na hole a pozri, kde \u0165a po\u0161kvrnili! Vysed\u00e1val si im na cest\u00e1ch ako Arab na pustatine. Tak si znesv\u00e4til zem smilstvami a svojimi zlo\u010dinmi.",
    "3": "Preto prestala p\u0155\u0161ka a nebolo neskor\u00e9ho da\u017e\u010fa. Len\u017ee ty si mal \u010delo s\u0165a neviestka, nehanbil si sa.",
    "4": "V\u0161ak\u017ee, teraz vol\u00e1\u0161 ku mne: \"Ot\u010de, si mi priate\u013eom z mladosti!",
    "5": "\u010ci sa ve\u010dne bude\u0161 mrzie\u0165? -",
    "6": "P\u00e1n mi povedal v d\u0148och kr\u00e1\u013ea Jozi\u00e1\u0161a: \"Videl si, \u010do robila odpadlica Izrael? Chodila na v\u0161etky vy\u0161\u0161ie vrchy a pod ka\u017ed\u00fd zelen\u00fd strom a tam smilnila.",
    "7": "Myslel som si: A\u017e toto v\u0161etko pop\u00e1cha, vr\u00e1ti sa ku mne, ale nevr\u00e1tila sa. I videla to nevernica, jej sestra, J\u00fada,",
    "8": "videla, \u017ee som odohnal odpadlicu, Izrael, pr\u00e1ve preto, \u017ee cudzolo\u017eila, a dal som jej priepustn\u00fd list, ale nevernica, J\u00fada, jej sestra, sa neb\u00e1la, le\u017e i\u0161la a smilnila aj ona.",
    "9": "A svoj\u00edm krik\u013eav\u00fdm smilstvom po\u0161kvrnila zem, cudzolo\u017eila s kame\u0148om a drevom.",
    "10": "Hej, jej sestra nevernica sa ani napriek tomuto v\u0161etk\u00e9mu nevr\u00e1tila ku mne z cel\u00e9ho svojho srdca, ale iba zdanlivo, hovor\u00ed P\u00e1n.",
    "11": "P\u00e1n mi povedal: \"Spravodlivej\u0161ia je odpadlica Izrael ne\u017e nevernica J\u00fada.",
    "12": "Cho\u010f\u017ee, volaj tieto slov\u00e1 k severu a vrav: - Nebudem sa hneva\u0165 naveky.",
    "13": "Len uznaj svoj hriech, \u017ee si bola nevernou P\u00e1novi, svojmu Bohu, \u017ee si bl\u00fadila po cest\u00e1ch za cudzincami pod ka\u017ed\u00fdm stromom zelen\u00fdm, ale na m\u00f4j hlas si nepo\u010d\u00favala, hovor\u00ed P\u00e1n.",
    "14": "Vr\u00e1\u0165te sa, odbojn\u00ed synovia - hovor\u00ed P\u00e1n, ve\u010f ja som va\u0161\u00edm man\u017eelom! Nu\u017e vezmem v\u00e1s: jedin\u00e9ho z mesta a dvoch z pokolenia a zavediem v\u00e1s na Sion.",
    "15": "I d\u00e1m v\u00e1m pastierov pod\u013ea svojho srdca, bud\u00fa v\u00e1s vodi\u0165 d\u00f4vtipom a m\u00fadros\u0165ou.",
    "16": "A ke\u010f sa rozmno\u017e\u00edte a budete plodn\u00ed v krajine, v t\u00fdch d\u0148och - hovor\u00ed P\u00e1n - nebud\u00fa viac hovori\u0165: \"Archa P\u00e1novej zmluvy,\" ani im na myse\u013e nepr\u00edde, nebud\u00fa na \u0148u spom\u00edna\u0165 ani \u013eutova\u0165, ani ju nezhotovia viac.",
    "17": "V tom \u010dase sa Jeruzalem bude vola\u0165 tr\u00f3nom P\u00e1nov\u00fdm a z\u00eddu sa k nemu v\u0161etky n\u00e1rody, k P\u00e1novmu menu do Jeruzalema; a u\u017e viac nep\u00f4jdu za hrie\u0161nou tvrdos\u0165ou svojho srdca.",
    "18": "V ten de\u0148 p\u00f4jde J\u00fadov dom k domu Izraelovmu a pr\u00eddu spolu zo severnej krajiny do krajiny, ktor\u00fa som dal va\u0161im otcom.",
    "19": "Ja som v\u0161ak povedal: Ako\u017ee \u0165a pripo\u010d\u00edtam k synom a d\u00e1m t\u00ed rozko\u0161n\u00fa krajinu, najskvostnej\u0161ie dedi\u010dstvo medzi n\u00e1rodmi? A povedal som: Bude\u0161 ma vola\u0165: \"Otec m\u00f4j\" a neodst\u00fapi\u0161 odo m\u0148a.",
    "20": "Ako sa sprenever\u00ed \u017eena priate\u013eovi, tak ste sa mi spreneverili, dom Izraelov,\" hovor\u00ed P\u00e1n.",
    "21": "\u010cuj! Na holiach po\u010du\u0165 pla\u010d, n\u00e1rek synov Izraela, lebo si pokrivili cesty, zabudli na P\u00e1na, svojho Boha.",
    "22": "\"Vr\u00e1\u0165te sa, odbojn\u00ed synovia, vylie\u010dim va\u0161u spurnos\u0165.\" \"Pozri, my prich\u00e1dzame k tebe, ve\u010f ty si P\u00e1n, n\u00e1\u0161 Boh!",
    "23": "Ozaj klamom s\u00fa kopce i lomoz vrchov. Len v P\u00e1novi, na\u0161om Bohu, je sp\u00e1sa Izraela.",
    "24": "A \"Hanba\" pohltila mozole na\u0161ich otcov (od na\u0161ej mladosti), ich ovce a dobytok, ich synov a dc\u00e9ry.",
    "25": "Preto le\u017e\u00edme vo svojej hanbe a zakr\u00fdva n\u00e1s na\u0161a potupa; ve\u010f sme zhre\u0161ili proti P\u00e1novi, svojmu Bohu, my i na\u0161i otcovia od svojej mladosti a\u017e po dne\u0161n\u00fd de\u0148; nepo\u010d\u00favali sme hlas P\u00e1na, svojho Boha.\""
}