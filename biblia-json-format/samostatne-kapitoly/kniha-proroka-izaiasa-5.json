{
    "1": "Zaspievam svojmu mil\u00e1\u010dikovi piese\u0148 svojho priate\u013ea o jeho vinici. Vinicu mal mil\u00e1\u010dik m\u00f4j na \u00farodnom \u00fabo\u010d\u00ed.",
    "2": "Okopal ju, sk\u00e1lie z nej vyzbieral, vini\u010dom ju vysadil, postavil uprostred nej ve\u017eu a lisom ju vystrojil. Potom \u010dakal, \u017ee urod\u00ed hrozno, urodila v\u0161ak pl\u00e1nky.",
    "3": "A teraz, ob\u010dania Jeruzalema a mu\u017eovia J\u00fadska, s\u00fa\u010fte medzi mnou a mojou vinicou!",
    "4": "\u010co som e\u0161te mal urobi\u0165 svojej vinici a neurobil som jej? Pre\u010do, k\u00fdm \u010dakal som hrozno, urodila len pl\u00e1nky?",
    "5": "Teraz v\u0161ak nech\u017ee v\u00e1m uk\u00e1\u017eem, \u010do urob\u00edm ja svojej vinici: pov\u00e1\u013eam jej plot a stane sa pastvou, zr\u00facam jej ohradu a bude po\u0161liapan\u00e1.",
    "6": "Obr\u00e1tim ju na p\u00fa\u0161\u0165, nebude strihan\u00e1 a nebude kopan\u00e1, tak\u017ee vzrastie t\u0155nie a bod\u013ea\u010d; ba aj oblakom prik\u00e1\u017eem, aby ju neskropili da\u017e\u010fom.",
    "7": "Bo vinicou P\u00e1na z\u00e1stupov je dom Izraela a j\u00fadski mu\u017eovia jeho sadom rozko\u0161n\u00fdm. On \u010dakal na pr\u00e1vo - a h\u013ea, bezpr\u00e1vie, na spravodlivos\u0165 - a h\u013ea, kv\u00edlenie.",
    "8": "Beda t\u00fdm, \u010do hromadia dom na dom a pole prip\u00e1jaj\u00fa k po\u013eu, tak\u017ee nieto viac miesta a uprostred krajiny ste sami ubytovan\u00ed.",
    "9": "Po\u010dujem, Pane z\u00e1stupov: \"Ver, \u017ee mno\u017estvo domov bude pustatinou, vo ve\u013ek\u00fdch a kr\u00e1snych nebude nik b\u00fdva\u0165.\"",
    "10": "\u00c1no, desa\u0165 jut\u00e1r vinice urod\u00ed jeden bat a chomer siatia efu urod\u00ed.",
    "11": "Beda t\u00fdm, \u010do zav\u010das r\u00e1na pachtia po n\u00e1poji a do neskor\u00e9ho ve\u010dera ich rozpa\u013euje v\u00edno!",
    "12": "\u010co maj\u00fa citaru a harfu, bubon, flautu a v\u00edno na hodoch, na dielo P\u00e1na v\u0161ak neh\u013eadia a pr\u00e1cu jeho r\u00fak nevidia.",
    "13": "Zato bude zajat\u00fd m\u00f4j \u013eud pre nevedomos\u0165, jeho sl\u00e1vni umr\u00fa hladom a jeho z\u00e1stup zoschne od sm\u00e4du.",
    "14": "Preto podsvetie roztvor\u00ed svoj pa\u017eer\u00e1k, roz\u0161k\u013eab\u00ed svoje \u00fasta bezodn\u00e9 a zost\u00fapi jeho sl\u00e1va i jeho z\u00e1stup i jeho hlu\u010dn\u00ed a t\u00ed, \u010do v \u0148om plesaj\u00fa.",
    "15": "I sklon\u00ed sa \u010dlovek a pokor\u00ed sa ka\u017ed\u00fd a o\u010di py\u0161n\u00fdch sa sklopia.",
    "16": "Pov\u00fd\u0161en\u00fd bude v s\u00fade P\u00e1n z\u00e1stupov a sv\u00e4t\u00fd Boh v pravde uk\u00e1\u017ee sa sv\u00e4t\u00fdm.",
    "17": "Bar\u00e1nky sa tam bud\u00fa p\u00e1s\u0165 ako na svojej pastve a p\u00fa\u0161te boh\u00e1\u010dov cudzinci vyjedia.",
    "18": "Beda t\u00fdm, \u010do pri\u0165ahuj\u00fa vinu nepr\u00e1vos\u0165ou a pokutu vozov\u00fdmi povrazmi!",
    "19": "\u010co hovoria: \"Nech sa n\u00e1hli, nech ur\u00fdchli svoje dielo, nech\u017ee uvid\u00edme! Nech sa pribl\u00ed\u017ei a pr\u00edde rozhodnutie Sv\u00e4t\u00e9ho Izraelovho, nech ho spozn\u00e1me!\"",
    "20": "Beda t\u00fdm, \u010do vravia zl\u00e9mu dobr\u00e9 a dobr\u00e9mu zl\u00e9, robia svetlo tmou a tmu svetlom, robia hork\u00e9 sladk\u00fdm a sladk\u00e9 hork\u00fdm!",
    "21": "Beda t\u00fdm, \u010do s\u00fa vo vlastn\u00fdch o\u010diach m\u00fadri a sami pred sebou rozumn\u00ed!",
    "22": "Beda hrdinom - v pit\u00ed v\u00edna a sil\u00e1kom - v mie\u0161an\u00ed liehov\u00edn,",
    "23": "ktor\u00ed za \u00faplatok oslobodia zlo\u010dinca a odn\u00edmu pr\u00e1vo od spravodliv\u00fdch!",
    "24": "Preto ako plevu zo\u017eiera jazyk oh\u0148a a seno scv\u0155ka sa v plameni, bude ich kore\u0148 hnilobou a ich kvet odlet\u00ed ako prach, lebo odmietli n\u00e1uku P\u00e1na z\u00e1stupov a v\u00fdroku Sv\u00e4t\u00e9ho Izraelovho sa r\u00fahali.",
    "25": "Preto sa rozp\u00e1lil P\u00e1nov hnev proti jeho \u013eudu, vystrel proti nemu svoju ruku a strestal ho, a\u017e sa triasli hory. Ich m\u0155tvoly boli s\u0165a blato po uliciach. T\u00fdm v\u0161etk\u00fdm nie je odvr\u00e1ten\u00fd jeho hnev a jeho ruka je e\u0161te vystret\u00e1.",
    "26": "I zdvihne znak n\u00e1rodu z\u010faleka a zap\u00edska mu a\u017e do kon\u010d\u00edn zeme a h\u013ea, pr\u00edde n\u00e1hle, honosne!",
    "27": "Niet v \u0148om znaven\u00e9ho ani omdlen\u00e9ho, nesp\u00ed, ani nedrieme, p\u00e1s jeho bedier sa nerozopne, ani reme\u0148 na obuvi neroztrhne.",
    "28": "Jeho \u0161\u00edpy s\u00fa ostr\u00e9, v\u0161etky ku\u0161e napnut\u00e9, kopyt\u00e1 jeho kon\u00ed s\u00fa ako kreme\u0148 a jeho koles\u00e1 ako v\u00edchrica.",
    "29": "Rev m\u00e1 ako levica, reve ako lev\u00ed\u010dat\u00e1, ru\u010d\u00ed a uchyt\u00ed koris\u0165, odnesie a nik mu ju nevytrhne.",
    "30": "V ten de\u0148 bude hu\u010da\u0165 nad n\u00edm ako hukot mora. Pozrie sa na zem a h\u013ea, hust\u00e1 tma a svetlo sa zotmie v jej mr\u00e1kote!"
}