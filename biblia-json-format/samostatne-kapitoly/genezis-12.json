{
    "1": "Tu P\u00e1n povedal Abramovi: \"Od\u00ed\u010f zo svojej krajiny, od svojho pr\u00edbuzenstva a zo svojho otcovsk\u00e9ho domu do krajiny, ktor\u00fa ti uk\u00e1\u017eem.",
    "2": "Urob\u00edm z teba ve\u013ek\u00fd n\u00e1rod, po\u017eehn\u00e1m \u0165a a presl\u00e1vim tvoje meno a ty bude\u0161 po\u017eehnan\u00edm.",
    "3": "Po\u017eehn\u00e1m t\u00fdch, \u010do \u0165a bud\u00fa \u017eehna\u0165, a prek&#318;ajem t\u00fdch, &#269;o &#357;a bud\u00fa prekl\u00edna&#357;! V tebe bud\u00fa po\u017eehnan\u00e9 v\u0161etky pokolenia zeme!\"",
    "4": "A Abram odi\u0161iel, ako mu rozk\u00e1zal P\u00e1n. I\u0161iel s n\u00edm aj Lot. Abram mal sedemdesiatp\u00e4\u0165 rokov, ke\u010f odi\u0161iel z Haranu.",
    "5": "Abram vzal so sebou svoju \u017eenu Sarai a svojho synovca Lota i cel\u00fd majetok, \u010do nadobudli, aj slu\u017eobn\u00edctvo, ktor\u00e9 v Harane z\u00edskali. A takto odi\u0161li, aby \u0161li do krajiny Kana\u00e1n, a tak do\u0161li do krajiny Kana\u00e1n.",
    "6": "Abram pre\u0161iel krajinou a\u017e po miesto Sichem, a\u017e k terebintu Moreho. Vtedy boli v krajine Kana\u00e1n\u010dania.",
    "7": "Tu sa Abramovi zjavil P\u00e1n a povedal mu: \"T\u00fato krajinu d\u00e1m tvojmu potomstvu.\" On tam potom postavil P\u00e1novi, ktor\u00fd sa mu zjavil, olt\u00e1r.",
    "8": "Odtia\u013e odi\u0161iel k vrchu v\u00fdchodne od Betelu a tam rozlo\u017eil svoj stan. Na z\u00e1pad mal Betel, na v\u00fdchod Haj. Aj tam postavil P\u00e1novi olt\u00e1r a vz\u00fdval meno P\u00e1novo.",
    "9": "Potom sa Abram vybral \u010falej a tiahol k Negebu.",
    "10": "Ke\u010f nastal v krajine hlad, Abram odi\u0161iel do Egypta, aby tam za\u010das pobudol, lebo v krajine sa hlad rozm\u00e1hal.",
    "11": "Ke\u010f sa bl\u00ed\u017eil k Egyptu, povedal svojej \u017eene Sarai: \"Naisto viem, \u017ee si pekn\u00e1 \u017eena",
    "12": "a ke\u010f \u0165a uvidia Egyp\u0165ania, povedia si: \"To je jeho \u017eena.\" M\u0148a zabij\u00fa a teba nechaj\u00fa \u017ei\u0165.",
    "13": "Hovor teda, \u017ee si moja sestra, aby sa mi popri tebe dobre viedlo a aby som tvojou z\u00e1sluhou ostal na\u017eive.\"",
    "14": "A ke\u010f Abram pri\u0161iel do Egypta, Egyp\u0165ania videli, \u017ee je to ve\u013emi pekn\u00e1 \u017eena.",
    "15": "A ke\u010f ju videli fara\u00f3novi dvorania, chv\u00e1lili ju pred fara\u00f3nom a \u017eenu odviedli do fara\u00f3novho domu.",
    "16": "S Abramom v\u0161ak kv\u00f4li nej dobre zaobch\u00e1dzal; mal ovce, dobytok, osly, otrokov a otrokyne, oslice a \u0165avy.",
    "17": "P\u00e1n v\u0161ak bil fara\u00f3na \u0165a\u017ek\u00fdmi ranami, aj jeho dom, pre Abramovu \u017eenu Sarai.",
    "18": "Tu si fara\u00f3n zavolal Abrama a povedal mu: \"\u010co si mi to urobil?! Pre\u010do si mi nepovedal, \u017ee je ona tvoja \u017eena?",
    "19": "Pre\u010do si hovoril: \"Ona je moja sestra,\" a tak som si ju vzal za \u017eenu? Teraz teda, tu m\u00e1\u0161 svoju \u017eenu, vezmi si ju a cho\u010f!\"",
    "20": "Potom fara\u00f3n vydal o \u0148om rozkaz mu\u017estvu, aby ho vyprevadili aj s jeho \u017eenou i so v\u0161etk\u00fdm, \u010do mal."
}