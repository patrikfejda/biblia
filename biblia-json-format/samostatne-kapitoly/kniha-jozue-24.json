{
    "1": "Jozue zhroma\u017edil v\u0161etky Izraelove kmene do Sichemu a povolal star\u0161\u00edch Izraela, jeho n\u00e1\u010deln\u00edkov, sudcov a pis\u00e1rov. A ke\u010f sa dostavili pred Boha,",
    "2": "Jozue povedal v\u0161etk\u00e9mu \u013eudu: \"Toto hovor\u00ed P\u00e1n, Izraelov Boh: \"Odd\u00e1vna b\u00fdvali va\u0161i otcovia, Abrah\u00e1mov a Nachorov otec T\u00e1re, na druhej strane Rieky a sl\u00fa\u017eili in\u00fdm bohom.",
    "3": "Vzal som teda v\u00e1\u0161ho otca Abrah\u00e1ma z druhej strany Rieky a previedol som ho po celej krajine Kana\u00e1n. Rozmno\u017eil som jeho potomstvo a dal som mu Iz\u00e1ka.",
    "4": "Iz\u00e1kovi som dal zas Jakuba a Ezaua. Ezauovi som dal pohorie Seir, aby si ho zaujal. Jakub v\u0161ak a jeho synovia zost\u00fapili do Egypta.",
    "5": "I poslal som Moj\u017ei\u0161a a \u00c1rona a bil som Egyp\u0165anov (znameniami), ktor\u00e9 som tam robil.",
    "6": "A ke\u010f som vyviedol (v\u00e1s a) va\u0161ich otcov z Egypta, do\u0161li ste k moru. Egyp\u0165ania prenasledovali va\u0161ich otcov na vozoch a ko\u0148och a\u017e po R\u00e1kosov\u00e9 more.",
    "7": "Ke\u010f volali k P\u00e1novi, on polo\u017eil medzi v\u00e1s a Egyp\u0165anov temnotu a priviedol na tamt\u00fdch more, ktor\u00e9 ich prikrylo. Na vlastn\u00e9 o\u010di ste videli, \u010do som urobil v Egypte.",
    "8": "Nato som v\u00e1s priviedol do krajiny Amorej\u010danov, ktor\u00ed b\u00fdvali na druhej strane Jord\u00e1nu. Ke\u010f ste proti nim bojovali, dal som ich do va\u0161ej ruky. Zaujali ste ich krajinu a ja som ich pobil pred vami.",
    "9": "Potom povstal moabsk\u00fd kr\u00e1\u013e, Seforov syn Balak, a bojoval proti Izraelovi. Povolal a poslal Beorovho syna Bal\u00e1ma, aby v\u00e1m zlore\u010dil.",
    "10": "Ja som v\u0161ak odmietol po\u010d\u00fava\u0165 Bal\u00e1ma a musel v\u00e1m e\u0161te aj \u017eehna\u0165, a tak som v\u00e1s vyslobodil z jeho ruky.",
    "11": "Potom ste pre\u0161li cez Jord\u00e1n a do\u0161li ste k Jerichu. Tu bojovali proti v\u00e1m jeri\u0161sk\u00ed ob\u010dania, Amorej\u010dania, Ferezejci, Kana\u00e1n\u010dania, Hetejci, Gergezej\u010dania, Hevejci a Jebuzejci. Ale dal som ich do va\u0161ej ruky.",
    "12": "A poslal som pred vami sr\u0161ne, ktor\u00e9 ich pred vami vypudili: dvoch amorejsk\u00fdch kr\u00e1\u013eov; teda nie svoj\u00edm me\u010dom alebo svoj\u00edm lukom (si ich premohol).",
    "13": "Dal som v\u00e1m zem, na ktorej ste sa nenam\u00e1hali, mest\u00e1, ktor\u00e9 ste nestavali, a usadili ste sa v nich, vinice a olivov\u00e9 sady, ktor\u00e9 ste nevys\u00e1dzali, a jete z nich.",
    "14": "Teraz sa v\u0161ak bojte P\u00e1na a sl\u00fa\u017ete mu \u00faprimne a verne, odstr\u00e1\u0148te bohov, ktor\u00fdm sl\u00fa\u017eili va\u0161i otcovia na druhej strane potoka a v Egypte, a sl\u00fa\u017ete P\u00e1novi!",
    "15": "Ak sa v\u00e1m v\u0161ak nep\u00e1\u010di sl\u00fa\u017ei\u0165 P\u00e1novi, tak si dnes vyvo\u013ete, komu chcete sl\u00fa\u017ei\u0165, \u010di bohom, ktor\u00fdm sl\u00fa\u017eili va\u0161i otcovia na druhej strane potoka, alebo bohom Amorej\u010danov, v ktor\u00fdch krajine b\u00fdvate. Ja v\u0161ak a m\u00f4j dom, my chceme sl\u00fa\u017ei\u0165 P\u00e1novi.\"",
    "16": "\u013dud odpovedal: \"Kie\u017e je \u010faleko od n\u00e1s, aby sme opustili P\u00e1na a sl\u00fa\u017eili in\u00fdm bohom!",
    "17": "Ve\u010f on je P\u00e1n, n\u00e1\u0161 Boh, ktor\u00fd n\u00e1s - a tie\u017e na\u0161ich otcov - vyviedol z egyptskej krajiny, z otrok\u00e1rne, ktor\u00fd pred na\u0161imi o\u010dami robil tie ve\u013ek\u00e9 divy a chr\u00e1nil n\u00e1s celou cestou, po ktorej sme i\u0161li, a medzi v\u0161etk\u00fdmi n\u00e1rodmi, uprostred ktor\u00fdch sme prech\u00e1dzali.",
    "18": "P\u00e1n vypudil pred nami v\u0161etky n\u00e1rody, aj Amorej\u010danov, ktor\u00ed ob\u00fdvali krajinu. Aj my chceme sl\u00fa\u017ei\u0165 P\u00e1novi, lebo on je n\u00e1\u0161 Boh!\"",
    "19": "Jozue v\u0161ak namietal \u013eudu: \"Vy nebudete m\u00f4c\u0165 sl\u00fa\u017ei\u0165 P\u00e1novi! Ve\u010f on je sv\u00e4t\u00fd Boh, \u017eiarliv\u00fd Boh: On neodpust\u00ed va\u0161e priestupky a hriechy.",
    "20": "Ak vy opust\u00edte P\u00e1na a budete sl\u00fa\u017ei\u0165 cudz\u00edm bohom, tak aj on sa odvr\u00e1ti od v\u00e1s a dopust\u00ed na v\u00e1s zlo a zni\u010d\u00ed v\u00e1s, hoci v\u00e1m predt\u00fdm preukazoval dobrodenia.\"",
    "21": "\u013dud v\u0161ak odvetil Jozuemu: \"Nie, my chceme sl\u00fa\u017ei\u0165 P\u00e1novi.\"",
    "22": "Jozue nato povedal \u013eudu: \"Sami ste svedkami proti sebe, \u017ee ste si vyvolili P\u00e1na, aby ste mu sl\u00fa\u017eili.\" Odpovedali mu: \"\u00c1no, sme.\"",
    "23": "A teraz odstr\u00e1\u0148te cudz\u00edch bohov; ktor\u00fdch m\u00e1te uprostred seba, a naklo\u0148te si srdce k P\u00e1novi, Izraelovmu Bohu!\"",
    "24": "\u013dud odpovedal Jozuemu: \"P\u00e1novi, n\u00e1\u0161mu Bohu, chceme sl\u00fa\u017ei\u0165. Jeho hlas chceme po\u010d\u00fava\u0165.\"",
    "25": "V ten de\u0148 uzavrel Jozue s \u013eudom zmluvu a dal mu z\u00e1kon a pr\u00e1vo v Sicheme.",
    "26": "A Jozue zap\u00edsal tieto slov\u00e1 do knihy Bo\u017eieho z\u00e1kona. Potom vzal ve\u013ek\u00fd kame\u0148 a postavil ho tam pod terebintom, ktor\u00fd bol na mieste zasv\u00e4tenom P\u00e1novi.",
    "27": "Pritom Jozue povedal v\u0161etk\u00e9mu \u013eudu: \"H\u013ea, tento kame\u0148 bude sved\u010di\u0165 proti n\u00e1m, lebo vypo\u010dul v\u0161etky slov\u00e1 P\u00e1nove, ktor\u00e9 k n\u00e1m hovoril. Preto bude svedkom proti v\u00e1m, aby ste nezapierali svojho Boha.\"",
    "28": "Nato Jozue \u013eud prepustil, ka\u017ed\u00e9ho do jeho dedi\u010dn\u00e9ho podielu.",
    "29": "Po t\u00fdchto udalostiach Nunov syn Jozue, P\u00e1nov slu\u017eobn\u00edk, zomrel vo veku stodesiatich rokov.",
    "30": "Pochovali ho na \u00fazem\u00ed jeho dedi\u010dn\u00e9ho podielu v Tamnatsare na Efraimskej vrchovine, severne od vrchu G\u00e1s.",
    "31": "lzrael sl\u00fa\u017eil P\u00e1novi po v\u0161etky Jozueho dni a po v\u0161etky dni star\u0161\u00edch, \u010do e\u0161te dlho \u017eili po Jozuem a poznali v\u0161etky P\u00e1nove skutky, ktor\u00e9 on vykonal pre Izrael.",
    "32": "Jozefove kosti, ktor\u00e9 Izraelovi synovia priniesli z Egypta, pochovali v Sicheme, na z\u00e1hone, ktor\u00fd k\u00fapil Jakub od synov Sichemovho otca Hemora za sto strieborn\u00fdch a ktor\u00fd dostali za dedi\u010dn\u00fd podiel Jozefovi synovia.",
    "33": "Aj \u00c1ronov syn Eleazar zomrel a pochovali ho v Gabae, (meste) jeho syna Fin\u00e9sa, ktor\u00e9 mu bolo pridelen\u00e9 na Efraimskom pohor\u00ed."
}