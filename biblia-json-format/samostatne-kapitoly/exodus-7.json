{
    "1": "P\u00e1n v\u0161ak povedal Moj\u017ei\u0161ovi: \"Pozri, d\u00e1vam \u0165a fara\u00f3novi za bo\u017estvo a tvoj brat \u00c1ron bude tvoj\u00edm prorokom.",
    "2": "Ty mu rozpovie\u0161 v\u0161etko, \u010d\u00edm som \u0165a poveril, a tvoj brat \u00c1ron bude hovori\u0165 fara\u00f3novi, aby prepustil Izraelitov zo svojej krajiny.",
    "3": "Ja v\u0161ak zatvrd\u00edm fara\u00f3novo srdce, aby som urobil ve\u013ea svojich znamen\u00ed a z\u00e1zrakov v egyptskej krajine.",
    "4": "A fara\u00f3n v\u00e1s nebude po\u010d\u00fava\u0165, ja v\u0161ak polo\u017e\u00edm svoju ruku na Egyp\u0165anov a za ve\u013ek\u00fdch s\u00fadov vyvediem svoje voje a svoj izraelsk\u00fd \u013eud z Egypta.",
    "5": "Potom poznaj\u00fa Egyp\u0165ania, \u017ee ja som P\u00e1n, ke\u010f vystriem proti Egyp\u0165anom svoju ruku, aby som spomedzi nich vyviedol Izraelitov.\"",
    "6": "A Moj\u017ei\u0161 a \u00c1ron urobili tak, ak im rozk\u00e1zal P\u00e1n. Tak urobili.",
    "7": "Moj\u017ei\u0161 mal osemdesiat rokov a \u00c1ron osemdesiattri rokov, ke\u010f rokovali s fara\u00f3nom.",
    "8": "P\u00e1n \u010falej hovoril Moj\u017ei\u0161ovi a \u00c1ronovi:",
    "9": "\"Ke\u010f bude fara\u00f3n od v\u00e1s \u017eiada\u0165: \"No\u017ee, urobte z\u00e1zrak!\", povie\u0161 \u00c1ronovi: \"Vezmi svoju palicu a ho\u010f ju pred fara\u00f3na!\", a premen\u00ed sa na hadiu potvoru.\"",
    "10": "Potom Moj\u017ei\u0161 a \u00c1ron i\u0161li k fara\u00f3novi a robili tak, ako im prik\u00e1zal P\u00e1n. \u00c1ron hodil svoju palicu pred fara\u00f3na pred jeho slu\u017eobn\u00edkov a ona sa premenila na hadiu potvoru.",
    "11": "Fara\u00f3n dal v\u0161ak zavola\u0165 (svojich) mudrcov a \u010darodejn\u00edkov a oni, egyptsk\u00ed zakl\u00edna\u010di svojimi \u010darami urobili to ist\u00e9:",
    "12": "Ka\u017ed\u00fd z nich hodil svoju palicu a ony sa premenili na hadie potvory. \u00c1ronova palica v\u0161ak po\u017erala ich palice.",
    "13": "No fara\u00f3novo srdce zostalo tvrd\u00e9 a nepo\u010d\u00favol ich, ako im predpovedal P\u00e1n.",
    "14": "Nato hovoril P\u00e1n Moj\u017ei\u0161ovi: \"Fara\u00f3novo srdce je tvrd\u00e9. Nechce prepusti\u0165 \u013eud.",
    "15": "Zr\u00e1na cho\u010f k fara\u00f3novi - on p\u00f4jde vtedy k vode - a na n\u00edlskom brehu mu pod\u00ed\u010f v \u00fastrety! Palicu v\u0161ak, \u010do sa premenila na hada, vezmi si do ruky",
    "16": "a povie mu: \"P\u00e1n, Boh Hebrejov, ma poslal k tebe s rozkazom. Prepus\u0165 m\u00f4j \u013eud, aby mi sl\u00fa\u017eil na p\u00fa\u0161ti! Ale ty si neposl\u00fachol doteraz.",
    "17": "Preto toto hovor\u00ed P\u00e1n: Pod\u013ea tohoto pozn\u00e1\u0161, \u017ee ja som P\u00e1n: Pozri, ja teraz udriem palicou, \u010do je v mojej ruke, n\u00edlsku vodu a premen\u00ed sa na krv.",
    "18": "Aj ryby, \u010do s\u00fa v N\u00edle, podochn\u00fa a N\u00edl bude p\u00e1chnu\u0165, tak\u017ee sa Egyp\u0165anom bude prie\u010di\u0165 pi\u0165 vodu z N\u00edlu.\"",
    "19": "Potom P\u00e1n vravel Moj\u017ei\u0161ovi: \"Povedz \u00c1ronovi: Vezmi si svoju palicu a vystri ruku nad egyptsk\u00e9 vody, nad ich potoky, kan\u00e1le, jazer\u00e1 a nad v\u0161etky ich vodn\u00e9 n\u00e1dr\u017ee, aby sa premenili na krv. A bude krv v celom Egypte, e\u0161te aj v dreven\u00fdch a kamenn\u00fdch n\u00e1dob\u00e1ch!\"",
    "20": "A Moj\u017ei\u0161 a \u00c1ron urobili tak, ako im prik\u00e1zal P\u00e1n. Zdvihol svoju palicu pred fara\u00f3nom a jeho slu\u017eobn\u00edkmi, udrel n\u00edlsku vodu a v\u0161etka n\u00edlska voda premenila sa na krv.",
    "21": "Ryby v N\u00edle podochli a N\u00edl zap\u00e1chal tak, \u017ee Egyp\u0165ania nemohli pi\u0165 z N\u00edlu vodu. A krv bola v celej egyptskej krajine.",
    "22": "Ale egyptsk\u00ed zakl\u00edna\u010di svojimi \u010darami urobili to ist\u00e9, a tak fara\u00f3novo srdce ostalo zatvrdnut\u00e9 a nepo\u010d\u00favol ich, ako predpovedal P\u00e1n.",
    "23": "Fara\u00f3n sa obr\u00e1til a \u0161iel domov a neprip\u00fa\u0161\u0165al si to v\u00f4bec k srdcu.",
    "24": "V\u0161etci Egyp\u0165ania kopali okolo N\u00edlu pitn\u00fa vodu, lebo n\u00edlska voda sa pi\u0165 nedala.",
    "25": "Takto pre\u0161lo sedem dn\u00ed odvtedy, \u010do P\u00e1n udrel N\u00edl.",
    "26": "A P\u00e1n povedal Moj\u017ei\u0161ovi: \"Vojdi k fara\u00f3novi a povedz mu: \"Toto hovor\u00ed P\u00e1n: Prepus\u0165 m\u00f4j \u013eud, aby mi sl\u00fa\u017eil!",
    "27": "Ak ho neprepust\u00ed\u0161, ja nav\u0161t\u00edvim \u017eabami cel\u00fd tvoj kraj!\"",
    "28": "Potom sa N\u00edl bude hem\u017ei\u0165 \u017eabami a vyjd\u00fa von a natisn\u00fa sa do tvojho pal\u00e1ca, do tvojej sp\u00e1lne, do tvojej postele, aj do pr\u00edbytkov tvojich slu\u017eobn\u00edkov a tvojho \u013eudu, do tvojich pek\u00e1rn\u00ed i kor\u00fdt na cesto.",
    "29": "\u00c1no, \u017eaby bud\u00fa sk\u00e1ka\u0165 po tebe, aj po tvojich poddan\u00fdch a po v\u0161etk\u00fdch tvojich sluhoch!\""
}