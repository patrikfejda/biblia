{
    "1": "Slovo, ktor\u00e9 P\u00e1n prehovoril k Jeremi\u00e1\u0161ovi v d\u0148och j\u00fadskeho kr\u00e1\u013ea Joakima, Jozi\u00e1\u0161ovho syna:",
    "2": "\"Cho\u010f k rodu Rechabovcov, prehovor s nimi, zave\u010f ich do P\u00e1novho domu, do niektorej z miestnost\u00ed, a pon\u00fakni ich v\u00ednom.\"",
    "3": "I vzal som Jezoni\u00e1\u0161a, syna Jeremi\u00e1\u0161ovho, syna Habsani\u00e1\u0161ovho, jeho bratov, v\u0161etk\u00fdch jeho synov a cel\u00fd rod Rechabovcov",
    "4": "a priviedol som ich do P\u00e1novho domu, do miestnosti synov Hanana, syna Jegedeli\u00e1\u0161a, Bo\u017eieho mu\u017ea, ktor\u00e1 bola ved\u013ea miestnosti knie\u017eat, nad izbou str\u00e1\u017ecu prahu M\u00e1si\u00e1\u0161a, syna Selumovho.",
    "5": "I predlo\u017eil som pred synov rodu Rechabovcov \u010da\u0161e pln\u00e9 v\u00edna a kalichy a vyzval som ich: \"Pite v\u00edno!\"",
    "6": "Odpovedali v\u0161ak: \"Nepijeme v\u00edno, preto\u017ee Rechabov syn Jonadab, n\u00e1\u0161 otec, n\u00e1m prik\u00e1zal: \"Nikdy nepite v\u00edno ani vy, ani va\u0161i synovia!",
    "7": "Ani domy nestavajte, nesejte semeno, nesa\u010fte a nevlastnite vinice, ale b\u00fdvajte cel\u00fd svoj \u017eivot v stanoch, aby ste sa do\u017eili dlh\u00e9ho veku na zemi, na ktorej ste p\u00fatnikmi.\"",
    "8": "I posl\u00fachli sme svojho otca, Rechabovho syna Jonadaba, vo v\u0161etkom, \u010do n\u00e1m prik\u00e1zal, tak\u017ee cel\u00fd svoj nepijeme v\u00edno ani my, ani na\u0161e \u017eeny, ani na\u0161i synovia, ani na\u0161e dc\u00e9ry.",
    "9": "A pre svoje obydlie nestaviame domy, nem\u00e1me vin\u00edc ani po\u013ea, ani osiva,",
    "10": "ale b\u00fdvame v stanoch. Posl\u00fachame a rob\u00edme v\u0161etko pod\u013ea toho, ako n\u00e1m prik\u00e1zal n\u00e1\u0161 otec Jonadab.",
    "11": "Ke\u010f v\u0161ak vojsko babylonsk\u00e9ho kr\u00e1\u013ea Nabuchodonozora napredovalo proti krajine, povedali sme: Po\u010fte, vojdime pred vojskom Chaldejcov a pred vojskom Aramejcov do Jeruzalema! Preto b\u00fdvame v Jeruzaleme.\"",
    "12": "Vtedy takto prehovoril P\u00e1n k Jeremi\u00e1\u0161ovi:",
    "13": "\"Toto hovor\u00ed P\u00e1n z\u00e1stupov, Boh Izraela: I\u010f a povedz mu\u017eom J\u00fadska a obyvate\u013eom Jeruzalema: Nevezmete si pou\u010denie a nebudete posl\u00facha\u0165 moje slov\u00e1? - hovor\u00ed P\u00e1n.",
    "14": "Zachov\u00e1vaj\u00fa sa slov\u00e1 Rechabovho syna Jonadaba; ten prik\u00e1zal svojim synom nepi\u0165 v\u00edno, nu\u017e nepili a\u017e po dne\u0161n\u00fd de\u0148, preto\u017ee posl\u00fachaj\u00fa rozkaz svojho otca. Ja v\u0161ak neprestajne hovor\u00edm k v\u00e1m, ale nepo\u010d\u00favate ma.",
    "15": "Ustavi\u010dne k v\u00e1m posielam rozli\u010dn\u00fdch svojich sluhov, prorokov, s odkazom: Odvr\u00e1\u0165te sa ka\u017ed\u00fd od svojej zlej cesty, napravte svoje skutky a necho\u010fte za cudz\u00edmi bohmi sl\u00fa\u017ei\u0165 im, tak budete b\u00fdva\u0165 v krajine, ktor\u00fa som dal v\u00e1m a va\u0161im otcom, ale nenaklonili ste",
    "16": "\u00c1no potomci Rechabovho syna Jonadaba zachovali pr\u00edkaz svojho otca, ktor\u00fd im dal, tento \u013eud v\u0161ak nepo\u010d\u00faval m\u0148a.",
    "17": "Preto takto hovor\u00ed P\u00e1n, Boh z\u00e1stupov, Boh Izraela: H\u013ea, ja dopust\u00edm na J\u00fadu a na obyvate\u013eov Jeruzalema v\u0161etko ne\u0161\u0165astie, ktor\u00fdm som im hrozil, preto\u017ee som hovoril k nim, ale nepo\u010d\u00favali, volal som, ale neodpovedali.\"",
    "18": "Rodu Rechabovcov v\u0161ak povedal Jeremi\u00e1\u0161: \"Toto hovor\u00ed P\u00e1n z\u00e1stupov, Boh Izraela: Preto\u017ee ste posl\u00fachli pr\u00edkaz svojho otca Jonadaba, zachovali ste v\u0161etky jeho nariadenia a robili ste v\u0161etko pod\u013ea toho, \u010do v\u00e1m prik\u00e1zal,",
    "19": "preto takto hovor\u00ed P\u00e1n z\u00e1stupov, Boh Izraela: Jonadabovi, synovi Rechabovmu, nebude ch\u00fdba\u0165 mu\u017e, ktor\u00fd bude st\u00e1\u0165 pred mojou tv\u00e1rou.\""
}