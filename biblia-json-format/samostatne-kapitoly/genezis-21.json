{
    "1": "A P\u00e1n nav\u0161t\u00edvil S\u00e1ru, ako pris\u013e\u00fabil, a P\u00e1n vyplnil S\u00e1re, \u010do predpovedal.",
    "2": "S\u00e1ra teda po\u010dala a porodila Abrah\u00e1movi syna vo svojej starobe, a to v \u010dase, ktor\u00fd jej predpovedal Boh.",
    "3": "Abrah\u00e1m nazval svojho syna, ktor\u00fd sa mu narodil, \u010do mu porodila S\u00e1ra, Iz\u00e1kom.",
    "4": "Abrah\u00e1m obrezal svojho syna Iz\u00e1ka, ke\u010f mal osem dn\u00ed, ako to prik\u00e1zal P\u00e1n.",
    "5": "Abrah\u00e1m mal sto rokov, ke\u010f sa mu narodil jeho syn Iz\u00e1k.",
    "6": "Vtedy povedala S\u00e1ra: \"Radostn\u00fd smiech mi sp\u00f4sobil Boh. Ka\u017ed\u00fd, kto o tom po\u010duje, bude sa mi smia\u0165.\"",
    "7": "A znova povedala: \"Kto by bol povedal Abrah\u00e1movi, \u017ee S\u00e1ra bude e\u0161te koji\u0165 deti? A predsa som porodila v jeho vysokom veku.\"",
    "8": "A chlapec r\u00e1stol a bol odstaven\u00fd. V de\u0148, ke\u010f Iz\u00e1ka odstavili, urobil Abrah\u00e1m ve\u013ek\u00fa hostinu.",
    "9": "S\u00e1ra videla, \u017ee syn Egyp\u0165anky Agar, ktor\u00e9ho porodila Abrah\u00e1movi, posmieva sa jej vlastn\u00e9mu synovi Iz\u00e1kovi.",
    "10": "Tu povedala Abrah\u00e1movi: \"Vy\u017ee\u0148 t\u00fato sl\u00fa\u017eku i jej syna, lebo syn tejto sl\u00fa\u017eky nesmie dedi\u0165 s moj\u00edm synom Iz\u00e1kom!\"",
    "11": "Ale t\u00e1to re\u010d sa ve\u013emi dotkla Abrah\u00e1ma, ve\u010f \u0161lo o jeho syna.",
    "12": "Boh mu v\u0161ak povedal: \"Netr\u00e1p sa nad chlapcom a nad svojou sl\u00fa\u017ekou! Po\u010d\u00favni S\u00e1ru vo v\u0161etkom, \u010do ti hovor\u00ed, lebo pod\u013ea Iz\u00e1ka sa bude vola\u0165 tvoje potomstvo!",
    "13": "Ale aj zo syna sl\u00fa\u017eky urob\u00edm ve\u013ek\u00fd n\u00e1rod, lebo on je tie\u017e tvoj\u00edm potomkom.\"",
    "14": "Abrah\u00e1m teda vstal v\u010dasr\u00e1no, vzal chlieb a mech s vodou a dal to Agar, vylo\u017eil jej to na chrb\u00e1t, a poslal ju aj s chlapcom pre\u010d. Ona \u0161la a zabl\u00fadila na p\u00fa\u0161ti Bersabe.",
    "15": "Ke\u010f sa voda z mecha minula, ulo\u017eila chlapca pod jeden z kr\u00edkov,",
    "16": "poodi\u0161la a sadla si ob\u010fale\u010d, tak vo vzdialenosti dostrelu ku\u0161e, lebo si vravela: \"Nem\u00f4\u017eem sa pozera\u0165 na smr\u0165 die\u0165a\u0165a.\" Tak sedela ob\u010fale\u010d a nahlas plakala.",
    "17": "Boh v\u0161ak vypo\u010dul chlapcov hlas a Bo\u017e\u00ed anjel takto zavolal z neba na Agar: \"\u010co ti je, Agar? Neboj sa! Ve\u010f Boh po\u010dul chlapcov hlas odtia\u013e, kde je.",
    "18": "Vsta\u0148, vezmi chlapca a dr\u017e ho pevne za ruku, lebo z neho urob\u00edm ve\u013ek\u00fd n\u00e1rod!\"",
    "19": "Tu jej Boh otvoril o\u010di a ona zbadala stud\u0148u s vodou. I \u0161la, naplnila mech vodou a napojila chlapca.",
    "20": "A Boh bol s chlapcom. Ke\u010f vyr\u00e1stol, b\u00fdval na p\u00fa\u0161ti a stal sa z neho ve\u013ek\u00fd ku\u0161ostrelec.",
    "21": "B\u00fdval na p\u00fa\u0161ti F\u00e1ran a jeho matka mu vzala \u017eenu z egyptskej krajiny.",
    "22": "V tom \u010dase Abimelech a velite\u013e jeho vojska Pichol povedali Abrah\u00e1movi: \"Boh je s tebou vo v\u0161etkom, \u010do rob\u00ed\u0161.",
    "23": "Preto mi teraz a na tomto mieste pred Bohom prisahaj, \u017ee sa nezachov\u00e1\u0161 neverne ani proti mne, ani proti m\u00f4jmu potomstvu! Ako som preuk\u00e1zal priate\u013estvo ja, tak (ho) preukazuj aj ty mne a celej krajine, v ktorej si bol hos\u0165om.\"",
    "24": "Abrah\u00e1m povedal: \"\u00c1no, budem prisaha\u0165!\"",
    "25": "Potom Abrah\u00e1m dohov\u00e1ral Abimelechovi pre stud\u0148u, ktorej sa zmocnili Abimelechovi sluhovia.",
    "26": "Abimelech v\u0161ak odvetil: \"Ja neviem, kto to urobil. Ty si o tom ni\u010d nevravel a ani dodnes som o tom ni\u010d nepo\u010dul.\"",
    "27": "Potom vzal Abrah\u00e1m ovce a junce a dal ich Abimelechovi a obaja uzavreli zmluvu.",
    "28": "Sedem jahn\u00edc v\u0161ak oddelil osobitne.",
    "29": "I op\u00fdtal sa ho Abimelech: \"\u010co m\u00e1 znamena\u0165 t\u00fdch sedem, osobitne oddelen\u00fdch jahn\u00edc?\"",
    "30": "On odpovedal: \"T\u00fdchto sedem jahn\u00edc mus\u00ed\u0161 vzia\u0165 odo m\u0148a, aby mi to bolo svedectvom, \u017ee som ja vykopal t\u00fato stud\u0148u.\"",
    "31": "Preto sa t\u00e1 stud\u0148a vol\u00e1 Bersabe, lebo tam obaja prisahali.",
    "32": "Takto uzavreli zmluvu pri Bersabe. Potom sa Abimelech a velite\u013e vojska Pichol pobrali a vr\u00e1tili sa do fili\u0161t\u00ednskej krajiny.",
    "33": "Abrah\u00e1m v\u0161ak zasadil pri Bersabe tamari\u0161ku a vz\u00fdval tam meno P\u00e1na, ve\u010dn\u00e9ho Boha.",
    "34": "A Abrah\u00e1m b\u00fdval dlh\u0161\u00ed \u010das ako cudzinec vo fili\u0161t\u00ednskej krajine."
}