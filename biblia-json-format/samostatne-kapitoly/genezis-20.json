{
    "1": "Abrah\u00e1m odtia\u013e odi\u0161iel na juh a zastavil sa medzi K\u00e1de\u0161om a Surom. Ke\u010f sa zdr\u017eoval v Gerare,",
    "2": "hovoril Abrah\u00e1m o svojej man\u017eelke S\u00e1re: \"Ona je moja sestra.\" A Abimelech, kr\u00e1\u013e Gerary, ju dal unies\u0165.",
    "3": "V noci v\u0161ak vo sne pri\u0161iel ku kr\u00e1\u013eovi Abimelechovi Boh a povedal mu: \"Doista zomrie\u0161 pre \u017eenu, ktor\u00fa si dal unies\u0165, lebo m\u00e1 mu\u017ea.\"",
    "4": "Abimelech sa jej v\u0161ak e\u0161te nedotkol, preto povedal: \"Pane, aj spravodliv\u00e9ho zahub\u00ed\u0161?",
    "5": "\u010ci mi nepovedal on s\u00e1m: \"Ona je moja sestra\"? A nevravela aj ona: \"On je m\u00f4j brat\"? V prostote svojho srdca a s \u010dist\u00fdmi rukami som to urobil!\"",
    "6": "A Boh mu povedal vo sne: \"Aj ja viem, \u017ee si to urobil v prostote svojho srdca, a preto som \u0165a uchr\u00e1nil, aby si proti mne nezhre\u0161il.",
    "7": "Teraz v\u0161ak po\u0161li \u017eenu sp\u00e4\u0165 mu\u017eovi! Lebo on je prorok a bude za teba orodova\u0165, aby si zostal na\u017eive. Ak ju v\u0161ak nepo\u0161le\u0161, vedz, \u017ee istotne zomrie\u0161 so v\u0161etk\u00fdm, \u010do je tvoje!\"",
    "8": "Abimelech v\u010dasr\u00e1no vstal, zavolal v\u0161etk\u00fdch svojich slu\u017eobn\u00edkov a vyrozpr\u00e1val im cel\u00fd pr\u00edbeh. Ke\u010f to mu\u017eovia po\u010duli, ve\u013emi sa na\u013eakali.",
    "9": "Potom Abimelech zavolal Abrah\u00e1ma a povedal mu: \"\u010co si n\u00e1m to vykonal? \u010c\u00edm som sa vo\u010di tebe previnil \u017ee si na m\u0148a a na moje kr\u00e1\u013eovstvo priviedol tak\u00fd ve\u013ek\u00fd hriech?! Urobil si mi to, \u010do sa nikdy nemalo sta\u0165!\"",
    "10": "A Abimelech povedal Abrah\u00e1movi: \"\u010co si t\u00fdm zam\u00fd\u0161\u013eal, \u017ee si takto konal?\"",
    "11": "Abrah\u00e1m odpovedal: \"Myslel som si, \u017ee na tomto mieste isto niet nijakej Bo\u017eej b\u00e1zne a \u017ee ma zabij\u00fa pre moju \u017eenu!",
    "12": "A napokon, ona je i mojou sestrou, dc\u00e9rou m\u00f4jho otca, nie v\u0161ak dc\u00e9rou mojej matky; a stala sa mojou \u017eenou.",
    "13": "Ke\u010f ma toti\u017e Boh vyviedol z otcovsk\u00e9ho domu do nezn\u00e1ma, povedal som jej: T\u00fato l\u00e1skavos\u0165 mi preuk\u00e1\u017ee\u0161: Na ka\u017edom mieste, kam pr\u00eddeme, povie\u0161: \"On je m\u00f4j brat!\"",
    "14": "Tu Abimelech vzal ovce a dobytok, otrokov a sl\u00fa\u017eky a dal ich Abrah\u00e1movi a vr\u00e1til mu aj S\u00e1ru, jeho man\u017eelku.",
    "15": "Potom Abimelech povedal: H\u013ea, moja zem je pred tebou, b\u00fdvaj, kde sa ti zap\u00e1\u010di!\"",
    "16": "S\u00e1re zasa povedal: \"Tu h\u013ea, tvojmu bratovi d\u00e1vam tis\u00edc strieborn\u00fdch, to m\u00e1 by\u0165 ako od\u0161kodn\u00e9 v o\u010diach v\u0161etk\u00fdch, \u010do s\u00fa s tebou, a si ospravedlnen\u00e1 vo v\u0161etkom.\"",
    "17": "Ke\u010f Abrah\u00e1m prosil za Abimelecha u Boha, Boh uzdravil Abimelecha, jeho \u017eenu i jeho slu\u017eobnice a ony znovu mohli rodi\u0165,",
    "18": "lebo P\u00e1n zavrel ka\u017ed\u00e9 matersk\u00e9 lono v Abimelechovom dome pre Abrah\u00e1movu man\u017eelku S\u00e1ru."
}