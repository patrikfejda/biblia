{
    "1": "P\u00e1n hovoril Moj\u017ei\u0161ovi a \u00c1ronovi:",
    "2": "\"Spo\u010d\u00edtaj spomedzi levitov v\u0161etk\u00fdch Ka\u00e1tovcov pod\u013ea ich rodov a otcovsk\u00fdch rod\u00edn",
    "3": "od tridsiateho roku nahor a\u017e do p\u00e4\u0165desiateho roku, v\u0161etk\u00fdch, ktor\u00ed s\u00fa schopn\u00ed nast\u00fapi\u0165 a kona\u0165 slu\u017ebu v st\u00e1nku zmluvy.",
    "4": "Toto je slu\u017eba Ka\u00e1tovcov v st\u00e1nku zmluvy: stara\u0165 sa o sv\u00e4tost\u00e1nok.",
    "5": "Ke\u010f sa bude ma\u0165 t\u00e1bor pohn\u00fa\u0165, \u00c1ron a jeho synovia vojd\u00fa dnu, sn\u00edmu haliacu z\u00e1clonu a obalia \u0148ou archu zmluvy,",
    "6": "na to polo\u017eia prikr\u00fdvadlo z tach\u00e1\u0161ovej ko\u017ee, obtiahnu to prikr\u00fdvkou z belas\u00e9ho purpuru a zasun\u00fa ty\u010de.",
    "7": "Aj predkladn\u00fd st\u00f4l zabalia do modr\u00e9ho purpurov\u00e9ho obalu a na to polo\u017eia kadidelnice, ma\u017eiariky, \u010da\u0161e a misky na obetn\u00e9 ulievanie a denn\u00fd chlieb bude tie\u017e na \u0148om.",
    "8": "Na to natiahnu \u0161arl\u00e1tov\u00fd povlak, ten op\u00e4\u0165 prikryj\u00fa tach\u00e1\u0161ovou pokr\u00fdvkou a zasun\u00fa jeho ty\u010de.",
    "9": "Potom vezm\u00fa belasopurpurov\u00fa prikr\u00fdvku a zakryj\u00fa \u0148ou svietnik, svetl\u00e1 a lampy, od\u0161tipova\u010de a misky na obhorky ako aj v\u0161etky n\u00e1doby na olej, ktor\u00fdch sa tu pou\u017e\u00edva,",
    "10": "zabalia ho i s jeho n\u00e1\u010din\u00edm do pokr\u00fdvky z tach\u00e1\u0161ovej ko\u017ee a polo\u017eia ho na nosidl\u00e1.",
    "11": "Aj zlat\u00fd olt\u00e1r zavin\u00fa do belasopurpurovej prikr\u00fdvky, prikryj\u00fa ho pokr\u00fdvkou z tach\u00e1\u0161ovej ko\u017ee a zasun\u00fa jeho ty\u010de.",
    "12": "Potom vezm\u00fa v\u0161etko n\u00e1\u010dinie, ktor\u00e9 je potrebn\u00e9 na bohoslu\u017ebu, ktor\u00fdm je opatren\u00e1 slu\u017eba vo sv\u00e4tyni, zabalia ho do belasopurpurovej prikr\u00fdvky, prikryj\u00fa ho pokr\u00fdvkou z tach\u00e1\u0161ovej ko\u017ee a polo\u017eia ho na nosidl\u00e1.",
    "13": "Olt\u00e1r o\u010distia od popola, ovin\u00fa ho prikr\u00fdvadlom z modr\u00e9ho purpuru,",
    "14": "potom na\u0148 polo\u017eia v\u0161etko n\u00e1\u010dinie, ktor\u00fdm sa obstar\u00e1va slu\u017eba na \u0148om: uho\u013enice, vidlice, trojzubce, h\u00e1ky a lopatky, v\u0161etko olt\u00e1rne n\u00e1\u010dinie, na to pretiahnu obal z tach\u00e1\u0161ovej ko\u017ee a prevle\u010d\u00fa jeho nosidl\u00e1.",
    "15": "A len vtedy, ke\u010f \u00c1ron a jeho synovia zavin\u00fa sv\u00e4tost\u00e1nok a v\u0161etko jeho n\u00e1\u010dinie a ke\u010f sa t\u00e1bor bude ma\u0165 da\u0165 na pochod, pr\u00eddu Ka\u00e1tovci, aby to niesli, ale sv\u00e4t\u00fdch vec\u00ed sa nedotkn\u00fa, aby nezomreli. Toto je bremeno Ka\u00e1tovcov v st\u00e1nku zmluvy.",
    "16": "Ich hlavou bude syn k\u0148aza \u00c1rona Eleazar a bude ma\u0165 na starosti olej do l\u00e1mp, vo\u0148av\u00fd tymian, ustavi\u010dn\u00fa obetu, olej na pomazanie, sv\u00e4tost\u00e1nok a v\u0161etko, \u010do sa v \u0148om nachod\u00ed, sv\u00e4ty\u0148u a v\u0161etko jej n\u00e1\u010dinie.\"",
    "17": "P\u00e1n hovoril Moj\u017ei\u0161ovi a \u00c1ronovi:",
    "18": "\"Nedovo\u013ete, aby \u010de\u013ea\u010f Ka\u00e1tovcov vyhynula zo stredu kme\u0148a levitov.",
    "19": "Urobte pre nich toto, aby ostali nav\u017edy a aby nevymreli, ke\u010f sa bud\u00fa pribli\u017eova\u0165 ku sv\u00e4tosv\u00e4t\u00fdm veciam: \u00c1ron a jeho synovia pr\u00eddu a ka\u017ed\u00e9mu z nich ur\u010dia, \u010do m\u00e1 robi\u0165 a nies\u0165,",
    "20": "aby oni sami nevo\u0161li a neuzreli ani na okamih sv\u00e4t\u00e9 veci a neumreli.\"",
    "21": "P\u00e1n hovoril Moj\u017ei\u0161ovi:",
    "22": "\"Urob s\u00fapis Gersonovcov pod\u013ea ich rod\u00edn a rodov!",
    "23": "Od tridsiateho roku nahor a\u017e do p\u00e4\u0165desiateho roku ich prehliadni v\u0161etk\u00fdch, \u010do s\u00fa povinn\u00ed slu\u017ebou a \u010do maj\u00fa by\u0165 zamestnan\u00ed pri st\u00e1nku zjavenia.",
    "24": "Toto s\u00fa povinnosti Gersonovej rodiny, toto maj\u00fa robi\u0165 a nies\u0165:",
    "25": "Bud\u00fa nosi\u0165 pokr\u00fdvky st\u00e1nku, st\u00e1nok zjavenia a jeho prikr\u00fdvky, pokr\u00fdvku z tach\u00e1\u0161ov\u00fdch ko\u017e\u00ed, ktor\u00e1 je navrchu, a oponu, \u010do je na vchode do st\u00e1nku zjavenia,",
    "26": "n\u00e1dvorn\u00e9 plachty, z\u00e1clonu z vchodu do n\u00e1dvoria, ktor\u00e9 obkolesuje pr\u00edbytok a olt\u00e1r, jeho povrazy a v\u0161etko n\u00e1\u010dinie, potrebn\u00e9 na slu\u017ebu pri nich. Spravia v\u0161etko, \u010do tu treba urobi\u0165.",
    "27": "Gersonovci vykonaj\u00fa pod\u013ea pokynu \u00c1rona a jeho synov svoju slu\u017ebu pri v\u0161etkom, \u010do maj\u00fa robi\u0165 alebo nies\u0165. D\u00e1te im na staros\u0165 v\u0161etko, \u010do maj\u00fa oni nosieva\u0165.",
    "28": "To je slu\u017eba, ktor\u00fa m\u00e1 vykon\u00e1va\u0165 Gersonova rodina v st\u00e1nku zjavenia pod veden\u00edm Itamara, syna k\u0148aza \u00c1rona.",
    "29": "Prehliadni aj Merarovcov pod\u013ea ich rodov a rod\u00edn!",
    "30": "Od tridsiateho roku nahor a\u017e po p\u00e4\u0165desiaty rok prehliadni v\u0161etk\u00fdch, ktor\u00ed s\u00fa povinn\u00ed slu\u017ebou a maj\u00fa by\u0165 zamestnan\u00ed v st\u00e1nku zjavenia.",
    "31": "Toto maj\u00fa nosi\u0165 a pripravova\u0165 v st\u00e1nku zjavenia: dosky pr\u00edbytku a ich \u017erde, st\u013apy a podstavce,",
    "32": "st\u013apy n\u00e1dvoria dookola a ich podstavce, kol\u00edky a povrazy, v\u0161etko potrebn\u00e9 n\u00e1radie a v\u0161etko \u010do je tu potrebn\u00e9. Uk\u00e1\u017eete im kus po kuse, \u010do maj\u00fa nosi\u0165.",
    "33": "Toto je slu\u017eba rodiny Merariho pod veden\u00edm Itamara, syna k\u0148aza \u00c1rona, pri v\u0161etkej ich obsluhe st\u00e1nku zjavenia.\"",
    "34": "A Moj\u017ei\u0161, \u00c1ron i knie\u017eat\u00e1 \u013eudu prehliadli Ka\u00e1tovcov pod\u013ea ich rodov a rod\u00edn,",
    "35": "od tridsiateho roku nahor a\u017e po p\u00e4\u0165desiaty rok, v\u0161etk\u00fdch, \u010do boli schopn\u00ed sl\u00fa\u017ei\u0165 pri st\u00e1nku zjavenia.",
    "36": "A prehliadnut\u00fdch sa pod\u013ea ich rod\u00edn napo\u010d\u00edtalo dvetis\u00edcsedemstop\u00e4\u0165desiat.",
    "37": "To s\u00fa prehliadnut\u00ed z Ka\u00e1tovej rodiny, v\u0161etci, ktor\u00ed konaj\u00fa slu\u017ebu v st\u00e1nku zjavenia, ktor\u00fdch Moj\u017ei\u0161 a \u00c1ron prehliadli na P\u00e1nov pr\u00edkaz (dan\u00fd) Moj\u017ei\u0161ovi.",
    "38": "Prehliadnut\u00fdch z Gersonovej rodiny pod\u013ea ich rodov a rod\u00edn,",
    "39": "od tridsiateho roku nahor a\u017e po p\u00e4\u0165desiaty rok, v\u0161etk\u00fdch, \u010do boli schopn\u00ed sl\u00fa\u017ei\u0165 v st\u00e1nku zjavenia,",
    "40": "teda prehliadnut\u00fdch z nich sa pod\u013ea ich rodov a rod\u00edn napo\u010d\u00edtalo dvetis\u00edc\u0161es\u0165stotridsa\u0165.",
    "41": "To s\u00fa prehliadnut\u00ed z Gersonovej rodiny, v\u0161etci, ktor\u00ed konaj\u00fa slu\u017ebu v st\u00e1nku zjavenia, ktor\u00fdch Moj\u017ei\u0161 a \u00c1ron prehliadli na P\u00e1nov pr\u00edkaz.",
    "42": "Prehliadnut\u00fdch z rodiny Merariho pod\u013ea ich rodov a rod\u00edn,",
    "43": "od tridsiateho roku nahor a\u017e po p\u00e4\u0165desiaty rok, v\u0161etk\u00fdch, \u010do boli schopn\u00ed sl\u00fa\u017ei\u0165 v st\u00e1nku zjavenia,",
    "44": "teda prehliadnut\u00fdch z nich sa pod\u013ea ich rodov a rod\u00edn napo\u010d\u00edtalo tritis\u00edcdvesto.",
    "45": "To s\u00fa prehliadnut\u00ed z rodiny Merariho, v\u0161etci, ktor\u00fdch Moj\u017ei\u0161 a \u00c1ron prehliadli.",
    "46": "V\u0161etk\u00fdch prehliadnut\u00fdch, ktor\u00fdch z levitov prehliadli Moj\u017ei\u0161, \u00c1ron a Izraelsk\u00e9 knie\u017eat\u00e1 pod\u013ea ich rodov a rod\u00edn,",
    "47": "od tridsiateho roku nahor a\u017e po p\u00e4\u0165desiaty rok, v\u0161etk\u00fdch, ktor\u00ed mali v st\u00e1nku zjavenia povinnos\u0165 pracova\u0165 a nosi\u0165,",
    "48": "napo\u010d\u00edtalo sa osemtis\u00edcp\u00e4\u0165stoosemdesiat.",
    "49": "Moj\u017ei\u0161 na P\u00e1nov pr\u00edkaz ur\u010dil ka\u017ed\u00e9mu, o \u010do sa m\u00e1 stara\u0165 a \u010do m\u00e1 nosi\u0165. Boli ustanoven\u00ed tak, ako Moj\u017ei\u0161ovi rozk\u00e1zal P\u00e1n."
}