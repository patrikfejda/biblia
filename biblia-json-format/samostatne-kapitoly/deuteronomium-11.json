{
    "1": "Miluj teda P\u00e1na, svojho Boha, a zachov\u00e1vaj jeho pravidl\u00e1, z\u00e1kony, nariadenia a pr\u00edkazy v ka\u017ed\u00fd \u010das!",
    "2": "Spoznajte dnes, \u010do nebolo do\u017ei\u010den\u00e9 va\u0161im synom, ktor\u00ed nepoznaj\u00fa a ani nevideli nau\u010denia P\u00e1na, v\u00e1\u0161ho Boha, ani jeho ve\u013ekos\u0165, jeho siln\u00fa ruku a jeho vystret\u00e9 rameno,",
    "3": "ani jeho znamenia, ani \u010diny, ktor\u00e9 robil uprostred Egypta na egyptskom kr\u00e1\u013eovi, fara\u00f3novi, na celom jeho \u00fazem\u00ed",
    "4": "a na v\u0161etkom egyptskom vojsku, na jeho ko\u0148och a vozoch; ako ich zalial vodami \u010cerven\u00e9ho mora, ke\u010f v\u00e1s prenasledovali, a P\u00e1n ich ni\u010dil a\u017e po tento de\u0148.",
    "5": "A \u010do v\u00e1m robil na p\u00fa\u0161ti, k\u00fdm ste nepri\u0161li na toto miesto,",
    "6": "\u010do urobil D\u00e1tanovi a \u00c1bironovi, synom Eliaba, ktor\u00fd bol Rubenov\u00fdm synom: ako ich prehltla zem, ke\u010f otvorila svoj pa\u017eer\u00e1k, aj s ich domami, stanmi a so v\u0161etk\u00fdm, \u010do mali, uprostred Izraela.",
    "7": "Ke\u010f\u017ee ste videli na vlastn\u00e9 o\u010di v\u0161etky ve\u013ek\u00e9 P\u00e1nove \u010diny, ktor\u00e9 urobil,",
    "8": "m\u00e1te zachov\u00e1va\u0165 v\u0161etky pr\u00edkazy, ktor\u00e9 v\u00e1m ja dnes naria\u010fujem, aby ste boli siln\u00ed, aby ste vtiahli a zaujali krajinu, do ktorej chcete vojs\u0165, aby ste ju vlastnili;",
    "9": "aj preto, aby ste dlho zostali v krajine, o ktorej prisahal P\u00e1n va\u0161im otcom, \u017ee ju d\u00e1 im, aj ich potomstvu, krajinu, opl\u00fdvaj\u00facu mliekom a medom. -",
    "10": "Krajina, do ktorej sa uber\u00e1\u0161, aby si ju vlastnil, nie je tak\u00e1 ako egyptsk\u00e1 krajina, z ktorej ste vytiahli, kde si sial svoje semeno a zvla\u017eoval svojimi nohami ako zeleninov\u00fa z\u00e1hradu.",
    "11": "Krajina, do ktorej tiahne\u0161, aby si ju vlastnil, je krajinou vrchov a rov\u00edn a zavla\u017eovan\u00e1 je z neba da\u017e\u010fami,",
    "12": "krajinou, o ktor\u00fa sa star\u00e1 P\u00e1n, tvoj Boh, a s\u00fa na \u0148u ustavi\u010dne upret\u00e9 o\u010di P\u00e1na, tvojho Boha, od za\u010diatku roka a\u017e do konca.",
    "13": "A ak budete posl\u00facha\u0165 moje pr\u00edkazy, ktor\u00e9 v\u00e1m dnes uklad\u00e1m, ak budete milova\u0165 P\u00e1na, svojho Boha, a sl\u00fa\u017ei\u0165 mu cel\u00fdm srdcom a celou du\u0161ou,",
    "14": "tak d\u00e1 va\u0161ej zemi da\u017e\u010fa na svoj \u010das, v\u010dasn\u00fd d\u00e1\u017e\u010f i neskor\u00fd d\u00e1\u017e\u010f, aby ste mohli pozbiera\u0165 obilie, mu\u0161t a olej,",
    "15": "aj tr\u00e1vu va\u0161ich pol\u00ed pre svoj dobytok, aby ste sa aj vy mali z \u010doho najes\u0165 dos\u00fdta.",
    "16": "D\u00e1vajte si pozor, aby va\u0161e srdce nepobl\u00fadilo, aby ste neodbo\u010dili a nesl\u00fa\u017eili cudz\u00edm bohom a nekla\u0148ali sa pred nimi;",
    "17": "in\u00e1\u010d by vzb\u013akol P\u00e1nov hnev proti v\u00e1m, zatvoril by nebes\u00e1 a d\u00e1\u017e\u010f by v\u00f4bec nepadal, zem by nepriniesla svoje plody a vy by ste zakr\u00e1tko vyhynuli z kr\u00e1snej krajiny, ktor\u00fa v\u00e1m d\u00e1 P\u00e1n. -",
    "18": "Ulo\u017ete si tieto moje slov\u00e1 do srdca a do du\u0161e a privia\u017ete si ich ako znamenie na ruku a nech s\u00fa ako znaky medzi va\u0161imi o\u010dami.",
    "19": "Po\u00fa\u010dajte o nich svoje deti, aby o nich uva\u017eovali, \u010di u\u017e bude\u0161 sedie\u0165 vo svojom dome, alebo bude\u0161 na ceste, \u017ei bude\u0161 le\u017ea\u0165 alebo st\u00e1\u0165.",
    "20": "Nap\u00ed\u0161 ich na veraje svojho domu a na svoje dvere,",
    "21": "aby sa zmnohon\u00e1sobili tvoje dni a dni tvojich synov v krajine, ktor\u00fa va\u0161im otcom pod pr\u00edsahou pris\u013e\u00fabil a\u017e dovtedy, k\u00fdm bude nebo nad zemou.",
    "22": "Lebo ak budete zachov\u00e1va\u0165 v\u0161etky tieto pr\u00edkazy, ktor\u00e9 v\u00e1m ja prikazujem plni\u0165, ak budete milova\u0165 P\u00e1na, svojho Boha, a kr\u00e1\u010da\u0165 po v\u0161etk\u00fdch jeho cest\u00e1ch a ak mu budete oddan\u00ed,",
    "23": "P\u00e1n vy\u017eenie v\u0161etky tieto n\u00e1rody pred vami a vy prevezmete vlastn\u00edctvo od n\u00e1rodov, ktor\u00e9 s\u00fa v\u00e4\u010d\u0161ie a mocnej\u0161ie ako vy.",
    "24": "Ka\u017ed\u00e9 miesto, na ktor\u00e9 vst\u00fapi va\u0161a noha, bude va\u0161e: od p\u00fa\u0161te a od Libanonu, od ve\u013ekej rieky Eufrat a\u017e po z\u00e1padn\u00e9 more bud\u00fa siaha\u0165 va\u0161e hranice.",
    "25": "Nik v\u00e1m nebude m\u00f4c\u0165 odporova\u0165: P\u00e1n, v\u00e1\u0161 Boh, roz\u0161\u00edri pred nimi strach a hr\u00f4zu na cel\u00fa krajinu, do ktorej vst\u00fapite, ako v\u00e1m povedal.",
    "26": "H\u013ea, dnes v\u00e1m predklad\u00e1m po\u017eehnanie a kliatbu:",
    "27": "po\u017eehnanie, ak budete posl\u00facha\u0165 pr\u00edkazy P\u00e1na, svojho Boha, ktor\u00e9 v\u00e1m dnes uklad\u00e1m,",
    "28": "kliatbu, ke\u010f nebudete posl\u00facha\u0165 pr\u00edkazy P\u00e1na, svojho Boha, odbo\u010d\u00edte z cesty, ktor\u00fa v\u00e1m dnes prikazujem, a p\u00f4jdete za in\u00fdmi bohmi, ktor\u00fdch nepozn\u00e1te.",
    "29": "Ke\u010f \u0165a P\u00e1n, tvoj Boh, vovedie do krajiny, do ktorej sa uber\u00e1\u0161, aby si ju vlastnil, po\u017eehnanie polo\u017e\u00ed\u0161 na vrchu Garizim a kliatbu na vrchu Hebal.",
    "30": "Ony s\u00fa na druhej strane Jord\u00e1nu, za cestou, \u010do ide z v\u00fdchodu do krajiny Kana\u00e1n\u010danov, ktor\u00ed b\u00fdvaj\u00fa v Arabe naproti Gilgale bl\u00edzo duba Moreho.",
    "31": "Ke\u010f\u017ee sa chyst\u00e1te prekro\u010di\u0165 Jord\u00e1n, aby ste vlastnili krajinu, ktor\u00fa v\u00e1m d\u00e1va P\u00e1n, v\u00e1\u0161 Boh, nu\u017e vlastnite ju a b\u00fdvajte v nej,",
    "32": "a preto zachov\u00e1vajte z\u00e1kony a nariadenia, ktor\u00e9 v\u00e1m dnes predklad\u00e1m!"
}