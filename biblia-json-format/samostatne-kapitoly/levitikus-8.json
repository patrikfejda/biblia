{
    "1": "P\u00e1n hovoril Moj\u017ei\u0161ovi:",
    "2": "\"Vezmi \u00c1rona a jeho synov, r\u00facha, olej na sv\u00e4tenie, b\u00fd\u010dka za hriech, dva barany a k\u00f4\u0161 nekvasen\u00fdch chlebov",
    "3": "a zhroma\u017edi cel\u00fa pospolitos\u0165 pri vchode do st\u00e1nku zjavenia!\"",
    "4": "A Moj\u017ei\u0161 urobil, ako mu prik\u00e1zal P\u00e1n. Pospolitos\u0165 sa zhroma\u017edila pri vchode do st\u00e1nku zjavenia s",
    "5": "a Moj\u017ei\u0161 povedal pospolitosti: \"Toto je to, \u010do nariadil P\u00e1n!\"",
    "6": "Nato rozk\u00e1zal prist\u00fapi\u0165 \u00c1ronovi a jeho synom a poum\u00fdval ich vodou.",
    "7": "Potom mu (\u00c1ronovi) obliekol \u013eanov\u00fa r\u00edzu, op\u00e1sal ho p\u00e1som, obliekol mu pl\u00e1\u0161\u0165, dal mu ef\u00f3d, ovinul ho \u0161n\u00farkou ef\u00f3du a pevne ho na\u0148 priviazal,",
    "8": "pripevnil na\u0148 n\u00e1prsn\u00edk a do n\u00e1prsn\u00edka vlo\u017eil urim a tumim,",
    "9": "na hlavu mu zalo\u017eil mitru a na mitre spredu upevnil zlat\u00fa tabu\u013eku, sv\u00e4t\u00fd diad\u00e9m, ako Moj\u017ei\u0161ovi nariadil P\u00e1n.",
    "10": "Potom vzal Moj\u017ei\u0161 olej na sv\u00e4tenie a pomazal sv\u00e4tost\u00e1nok a v\u0161etko, \u010do v \u0148om bolo, a posv\u00e4til to.",
    "11": "Sedem r\u00e1z n\u00edm pokropil aj olt\u00e1r a pomazal olt\u00e1r aj jeho n\u00e1radie, um\u00fdvadlo a jeho podstavec, aby ich posv\u00e4til.",
    "12": "Potom nalial oleja sv\u00e4tenia na \u00c1ronovu hlavu a pomazal ho, aby ho posv\u00e4til.",
    "13": "Potom Moj\u017ei\u0161 prik\u00e1zal prist\u00fapi\u0165 \u00c1ronov\u00fdm synom a poobliekal ich do \u013eanov\u00fdch r\u00edz, op\u00e1sal ich p\u00e1som a polo\u017eil im na hlavy \u010diapky, ako Moj\u017ei\u0161ovi rozk\u00e1zal P\u00e1n.",
    "14": "Potom dal privies\u0165 b\u00fd\u010dka na obetu za hriech a \u00c1ron a jeho synovia vlo\u017eili ruky na hlavu obetn\u00e9ho b\u00fd\u010dka za hriech.",
    "15": "Moj\u017ei\u0161 ho zabil, vzal krv a prstom pomazal rohy olt\u00e1ra a takto o\u010distil olt\u00e1r od hriechu, ostatn\u00fa krv v\u0161ak vylial ku spodku olt\u00e1ra. Takto ho posv\u00e4til t\u00fdm, \u017ee ho o\u010distil od po\u0161kvrny.",
    "16": "Nato vzal v\u0161etok loj z vn\u00fatornost\u00ed, lojov\u00fa vrstvu spod pe\u010dene a obe obli\u010dky s lojom a s\u00e1m Moj\u017ei\u0161 to sp\u00e1lil na olt\u00e1ri.",
    "17": "B\u00fdka v\u0161ak, jeho ko\u017eu, jeho m\u00e4so a jeho trus, \u00faplne sp\u00e1lil mimo t\u00e1bora, ako Moj\u017ei\u0161ovi rozk\u00e1zal P\u00e1n.",
    "18": "Potom priviedol barana na celostn\u00fa \u017eertvu \u00c1ron a jeho synovia polo\u017eili na baranovu hlavu ruky,",
    "19": "Moj\u017ei\u0161 ho zabil a krv rozlial okolo olt\u00e1ra.",
    "20": "Potom barana rozsekal na kusy a Moj\u017ei\u0161 sp\u00e1lil hlavu a kusy na olt\u00e1ri.",
    "21": "Vn\u00fatornosti a nohy poum\u00fdval vodou a takto Moj\u017ei\u0161 sp\u00e1lil na olt\u00e1ri cel\u00e9ho barana. Bola to celostn\u00e1 \u017eertva pr\u00edjemnej v\u00f4ne, z\u00e1paln\u00e1 obeta pre P\u00e1na, ako Moj\u017ei\u0161ovi prik\u00e1zal P\u00e1n.",
    "22": "Nato priviedol druh\u00e9ho barana, barana posv\u00e4tenia, a \u00c1ron a jeho synovia vlo\u017eili ruky na hlavu barana.",
    "23": "Potom ho Moj\u017ei\u0161 zabil, vzal z jeho krvi a potrel \u00c1ronovi prav\u00fd boltec ucha, ako i palec pravej ruky a ve\u013ek\u00fd palec pravej nohy.",
    "24": "Potom k\u00e1zal prist\u00fapi\u0165 \u00c1ronov\u00fdm synom a Moj\u017ei\u0161 potrel krvou ich prav\u00e9 ucho a palec na ich prav\u00fdch ruk\u00e1ch i palce na prav\u00fdch noh\u00e1ch, ostatn\u00fa krv rozlial okolo olt\u00e1ra.",
    "25": "Nato vzal loj, mastn\u00fd chvost, v\u0161etok loj z vn\u00fatornost\u00ed, lojov\u00fa vrstvu spod pe\u010dene, obe obli\u010dky s ich lojom a prav\u00fa lopatku;",
    "26": "z ko\u0161a nekvasen\u00fdch chlebov, ktor\u00fd st\u00e1l pred P\u00e1nom, vzal zasa nekvasen\u00fd chlieb, na oleji zapr\u00e1van\u00fd pag\u00e1\u010d a jednu obl\u00e1tku a polo\u017eil to k lojov\u00fdm kusom a pravej lopatke.",
    "27": "Toto v\u0161etko dal potom \u00c1ronovi a jeho synom do r\u00fak, aby to pod\u00e1vali ako pod\u00e1vaciu obetu pred P\u00e1nom.",
    "28": "Potom to zobral z ich r\u00fak a sp\u00e1lil to na olt\u00e1ri z\u00e1paln\u00fdch obiet. Toto bola obeta posv\u00e4tenia na pr\u00edjemn\u00fa v\u00f4\u0148u, z\u00e1paln\u00e1 obeta pre P\u00e1na.",
    "29": "Nato Moj\u017ei\u0161 vzal prsia a pod\u00e1val ich ako pod\u00e1vaciu obetu pred P\u00e1nom. To bol Moj\u017ei\u0161ov podiel z barana posv\u00e4tenia, ako Moj\u017ei\u0161ovi prik\u00e1zal P\u00e1n.",
    "30": "Potom Moj\u017ei\u0161 vzal z oleja posv\u00e4tenia a z krvi, ktor\u00e1 sa dostala na olt\u00e1r, a pokropil t\u00fdm \u00c1rona a jeho r\u00facho, aj jeho synov a r\u00facho jeho synov, a tak posv\u00e4til \u00c1rona, jeho r\u00facho, jeho synov i r\u00facho jeho synov.",
    "31": "Potom Moj\u017ei\u0161 povedal \u00c1ronovi a jeho synom: \"Uvarte m\u00e4so pri vchode do st\u00e1nku zjavenia a tam ho jedzte s chlebom sv\u00e4tenia, \u010do je v ko\u0161i, ako mi prik\u00e1zal P\u00e1n, ke\u010f povedal: \"Nech ho jedia \u00c1ron a jeho synovia!\"",
    "32": "\u010co v\u0161ak z chleba a z m\u00e4sa zv\u00fd\u0161i, mus\u00ed sa \u00faplne sp\u00e1li\u0165.",
    "33": "Sedem dn\u00ed sa nevzdialite od vchodu do st\u00e1nku zjavenia a\u017e do d\u0148a, ke\u010f sa skon\u010d\u00ed va\u0161e sv\u00e4tenie. Sedem dn\u00ed potrv\u00e1 va\u0161a vysviacka.",
    "34": "\u010co sa konalo dnes, P\u00e1n prik\u00e1zal kona\u0165 aj \u010falej, aby sa v\u00e1m z\u00edskalo odpustenie.",
    "35": "Sedem dn\u00ed, de\u0148 a noc, zosta\u0148te pri vchode do st\u00e1nku zjavenia a zachov\u00e1vajte P\u00e1novo nariadenie, aby ste nepomreli, lebo tak\u00fd pr\u00edkaz som dostal.\"",
    "36": "A \u00c1ron i jeho synovia urobili v\u0161etko, \u010do prostredn\u00edctvom Moj\u017ei\u0161a prik\u00e1zal P\u00e1n."
}