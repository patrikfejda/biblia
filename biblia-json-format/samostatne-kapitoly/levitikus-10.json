{
    "1": "\u00c1ronovi synovia, Nadab a Abiu, vzali svoje kadidelnice, nakl\u00e1dli do nich oh\u0148a a na\u0148 kadidlo, a tak priniesli P\u00e1novi nen\u00e1le\u017eit\u00fd ohe\u0148, ak\u00fd im P\u00e1n neprik\u00e1zal.",
    "2": "I vy\u0161iel ohe\u0148 od P\u00e1na a zabil ich, tak\u017ee umreli pred P\u00e1nom.",
    "3": "A Moj\u017ei\u0161 povedal \u00c1ronovi: \"Tu sa vyplnilo, \u010do hovoril P\u00e1n: \"Na t\u00fdch, ktor\u00ed sa mi pribli\u017euj\u00fa, uk\u00e1\u017eem svoju sv\u00e4tos\u0165 a presl\u00e1vim sa pred v\u0161etk\u00fdm \u013eudom.\" \u00c1ron v\u0161ak ml\u010dal.",
    "4": "Potom Moj\u017ei\u0161 zavolal Misaela a Elisafana, synov Oziela, ktor\u00fd bol \u00c1ronov\u00fdm str\u00fdkom, a povedal im: \"Po\u010fte sem a vyneste svojich pr\u00edbuzn\u00fdch z posv\u00e4tn\u00e9ho miesta von z t\u00e1bora!\"",
    "5": "Oni pri\u0161li a vyniesli ich v ich r\u00edzach von z t\u00e1bora, ako nariadil Moj\u017ei\u0161.",
    "6": "A Moj\u017ei\u0161 vravel \u00c1ronovi a jeho synom Eleazarovi a Itamarovi: \"Nenech\u00e1vajte si rozpusten\u00e9 vlasy, ani si nerozt\u0155hajte r\u00facha, lebo by ste umreli a On by sa rozhneval nad celou pospolitos\u0165ou. M\u0155tvoly va\u0161ich bratov, ktor\u00fdch sp\u00e1lil P\u00e1n, nech oplak\u00e1va cel\u00fd Izraelov dom.",
    "7": "A neodch\u00e1dzajte od vchodu do st\u00e1nku, aby ste nezomreli, lebo je na v\u00e1s olej P\u00e1novho sv\u00e4tenia!\" A oni sa zachovali pod\u013ea Moj\u017ei\u0161ov\u00fdch slov.",
    "8": "Potom P\u00e1n povedal \u00c1ronovi:",
    "9": "\"V\u00edno a opojn\u00e9 n\u00e1poje nepite ani ty, ani tvoji synovia, ke\u010f vstupujete do st\u00e1nku zjavenia, aby ste nepomreli. Tento predpis je ve\u010dn\u00fd na v\u0161etky va\u0161e pokolenia,",
    "10": "aby ste tak vedeli rozli\u0161ova\u0165 medzi sv\u00e4t\u00fdm a v\u0161edn\u00fdm a medzi \u010dist\u00fdm a ne\u010dist\u00fdm",
    "11": "a po\u00fa\u010dali Izraelitov o v\u0161etk\u00fdch ustanoveniach, ktor\u00e9 v\u00e1m cez Moj\u017ei\u0161a nariadil P\u00e1n.\"",
    "12": "Potom povedal Moj\u017ei\u0161 \u00c1ronovi a jeho synom Eleazarovi a Itamarovi, ktor\u00ed e\u0161te ostali: \"Vezmite potravinov\u00fa obetu, ktor\u00e1 ostala z P\u00e1novej z\u00e1palnej obety, a zjedzte ju bez kvasu pri olt\u00e1ri, ve\u010f je presv\u00e4t\u00e1.",
    "13": "Zjedzte ju na sv\u00e4tom mieste, lebo je to podiel, ktor\u00fd tebe a tvojim synom patr\u00ed z P\u00e1nov\u00fdch z\u00e1palov; lebo tak\u00fd pr\u00edkaz som dostal.",
    "14": "Pod\u00e1van\u00e9 prsia a pozdvihovan\u00fa lopatku zjedzte na \u010distom mieste ty a tvoji synovia a tvoje dc\u00e9ry s tebou. Lebo toto je podiel pre teba a pre tvojich synov z pokojnej \u017eertvy Izraelitov.",
    "15": "Pozdvihovan\u00e1 lopatka a pod\u00e1van\u00e9 prsia sa maj\u00fa prinies\u0165 spolu s lojov\u00fdmi \u010das\u0165ami, ktor\u00e9 s\u00fa (ur\u010den\u00e9) na celostn\u00fa \u017eertvu, aby sa pod\u00e1vali pred P\u00e1nom - a potom to pripadne tebe a tvojim synom ako podiel, ktor\u00fd v\u00e1m v\u017edy patr\u00ed pod\u013ea P\u00e1novho pr\u00edkazu.\"",
    "16": "Ke\u010f sa Moj\u017ei\u0161 ve\u013emi vyzvedal na capa obety za hriech, uk\u00e1zalo sa, \u017ee bol \u00faplne sp\u00e1len\u00fd. Nahneval sa na \u00c1ronov\u00fdch synov Eleazara a Itamara, ktor\u00ed e\u0161te ostali, a povedal:",
    "17": "\"Pre\u010do ste nejedli z obety za hriech na sv\u00e4tom mieste? Ve\u010f je to presv\u00e4t\u00e9 a On n\u00e1m ju dal, aby ste tak o\u010distili pospolitos\u0165 od hriechov a zmierili ju pred P\u00e1nom!",
    "18": "Ani jeho krv sa nezaniesla do sv\u00e4tyne a mali ste ho jes\u0165 vo sv\u00e4tyni, ako som rozk\u00e1zal!\"",
    "19": "Tu \u00c1ron odpovedal Moj\u017ei\u0161ovi: \"Pozri, dnes obetovali svoju obetu za hriech a svoju celostn\u00fa \u017eertvu P\u00e1novi; a m\u0148a muselo toto zastihn\u00fa\u0165! Keby som bol dnes jedol z obety za hriech, bolo by sa to P\u00e1novi p\u00e1\u010dilo?\"",
    "20": "Ke\u010f to Moj\u017ei\u0161 po\u010dul, uspokojil sa."
}