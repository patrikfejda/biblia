{
    "1": "Abram teda tiahol aj so svojou \u017eenou a so v\u0161etk\u00fdm, \u010do mal, a Lot s n\u00edm, nasp\u00e4\u0165 do Negebu.",
    "2": "Abram mal mno\u017estvo st\u00e1d, striebra a zlata.",
    "3": "A do\u0161iel na svoje stanovisko z juhu a\u017e k Betelu, na miesto, kde predt\u00fdm rozlo\u017eil svoj stan medzi Betelom a Hajom,",
    "4": "na miesto olt\u00e1ra, ktor\u00fd tam predt\u00fdm postavil, kde Abram vz\u00fdval meno P\u00e1novo.",
    "5": "Len\u017ee aj Lot, ktor\u00fd bol s Abramom, mal ovce dobytok a stany",
    "6": "a krajina im nesta\u010dila na spolo\u010dn\u00e9 b\u00fdvanie, lebo ich majetok bol ve\u013ek\u00fd; a tak nemohli zosta\u0165 spolu.",
    "7": "Medzi pastiermi Abramov\u00fdch st\u00e1d a medzi pastiermi Lotov\u00fdch st\u00e1d povstala zvada. A v krajine vtedy b\u00fdvali Kana\u00e1n\u010dania a Ferezejci.",
    "8": "Preto povedal Abram Lotovi: \"Nech nie s\u00fa rozbroje medzi mnou a tebou, medzi mojimi pastiermi a tvojimi pastiermi; sme predsa bratia!",
    "9": "\u010ci nie je pred tebou cel\u00e1 krajina?! Preto sa, pros\u00edm, odl\u00fa\u010d odo m\u0148a! Ak ty p\u00f4jde\u0161 na\u013eavo, ja p\u00f4jdem napravo, ak ty napravo, ja p\u00f4jdem na\u013eavo!\"",
    "10": "Tu zdvihol Lot o\u010di a videl, \u017ee cel\u00e9 okolie Jord\u00e1nu a\u017e po Segor to bolo predt\u00fdm, ako P\u00e1n zni\u010dil Sodomu a Gomoru je zavla\u017eovan\u00e9 ako P\u00e1nov raj, ako egyptsk\u00e1 krajina.",
    "11": "Preto si Lot vybral cel\u00fa krajinu okolo Jord\u00e1nu a odtiahol na v\u00fdchod. Takto sa bratia oddelili jeden od druh\u00e9ho.",
    "12": "Abram b\u00fdval v krajine Kana\u00e1n, Lot sa zdr\u017eoval v mest\u00e1ch okolo Jord\u00e1nu a ut\u00e1boril sa aj v Sodome.",
    "13": "Ale Sodom\u010dania boli zl\u00ed a ve\u013emi hre\u0161ili proti P\u00e1novi.",
    "14": "Ke\u010f sa Lot od neho odl\u00fa\u010dil, P\u00e1n povedal Abramovi: \"Zdvihni o\u010di a z miesta, na ktorom si, h\u013ea\u010f na sever a na juh, na v\u00fdchod i na z\u00e1pad,",
    "15": "lebo cel\u00fa zem, ktor\u00fa vid\u00ed\u0161, d\u00e1m tebe a tvojmu potomstvu naveky.",
    "16": "Rozmno\u017e\u00edm tvoje potomstvo ako prach na zemi. Ak teda niekto dok\u00e1\u017ee spo\u010d\u00edta\u0165 prach na zemi, bude m\u00f4c\u0165 spo\u010d\u00edta\u0165 aj tvoje potomstvo.",
    "17": "Vsta\u0148 a prejdi krajinu po d\u013a\u017eke i po \u0161\u00edrke, lebo ju d\u00e1m tebe!\"",
    "18": "Abram vzal svoj stan a \u0161iel a osadil sa pri terebintoch Mamreho, \u010do s\u00fa v Hebrone, a postavil tam P\u00e1novi olt\u00e1r."
}