{
    "1": "A Boh povedal Jakubovi: \"Zober sa a cho\u010f do Betelu. Osa\u010f sa tam a tie\u017e tam postav olt\u00e1r Bohu, ktor\u00fd sa ti zjavil, ke\u010f si utekal pred svoj\u00edm bratom Ezauom.\"",
    "2": "Vtedy Jakub povedal celej svojej rodine a v\u0161etk\u00fdm, \u010do boli s n\u00edm: \"Odstr\u00e1\u0148te cudz\u00edch bohov, ktor\u00fdch m\u00e1te pri sebe, o\u010distite sa a preoble\u010dte,",
    "3": "lebo sa zdvihneme a p\u00f4jdeme do Betelu. Tam Bohu, ktor\u00fd ma vypo\u010dul v \u010dase s\u00fa\u017eenia a ktor\u00fd bol so mnou na cest\u00e1ch, po ktor\u00fdch som chodil, postav\u00edm olt\u00e1r.\"",
    "4": "I odovzdali Jakubovi v\u0161etk\u00fdch cudz\u00edch bohov, ktor\u00fdch mali, aj kr\u00fa\u017eky, \u010do nosili na u\u0161iach a Jakub ich zakopal pod terebintom, ktor\u00fd bol pri Sicheme.",
    "5": "Potom sa pohli. Ale na v\u0161etky okolit\u00e9 mest\u00e1 za\u013eahol hrozn\u00fd strach, tak\u017ee neprenasledovali Jakubov\u00fdch synov.",
    "6": "Takto do\u0161iel Jakub so v\u0161etk\u00fdm \u013eudom, ktor\u00fd bol s n\u00edm, do Luzy v krajine Kana\u00e1n, \u010di\u017ee do Betelu.",
    "7": "Postavil tam olt\u00e1r a miesto nazval Boh z Betelu, lebo sa mu tam zjavil Boh, ke\u010f utekal pred svoj\u00edm bratom.",
    "8": "Vtedy zomrela Rebekina dojka Debora a pochovali ju pod dubom ni\u017ee Betelu. Preto sa to vol\u00e1 Dub n\u00e1reku.",
    "9": "A ke\u010f sa Jakub vr\u00e1til z Mezopot\u00e1mie Boh sa mu zjavil zasa a po\u017eehnal ho.",
    "10": "A Boh mu povedal: \"Tvoje meno je Jakub. No nebude\u0161 sa u\u017e vola\u0165 Jakubom, le\u017e Izrael bude tvoje meno!\" A nazval ho Izraelom.",
    "11": "Potom mu Boh povedal: \"Ja som v\u0161emoh\u00faci Boh. Plo\u010f a mno\u017e sa! Z teba povstane n\u00e1rod, ba skupina n\u00e1rodov, aj kr\u00e1li vyjd\u00fa z tvojich bedier.",
    "12": "Zem, ktor\u00fa som dal Abrah\u00e1movi a Iz\u00e1kovi, d\u00e1vam aj tebe a t\u00fa zem d\u00e1m aj tvojmu potomstvu po tebe.\"",
    "13": "Potom sa Boh vzdialil z miesta, na ktorom s n\u00edm hovoril.",
    "14": "Jakub v\u0161ak na tom mieste, kde s n\u00edm hovoril, postavil pam\u00e4tn\u00edk, kamenn\u00fd pam\u00e4tn\u00edk, vylial na\u0148 mokr\u00fa obetu a pokropil ho olejom.",
    "15": "A miesto, kde s n\u00edm Boh rozpr\u00e1val, nazval Betel.",
    "16": "Potom odi\u0161li od Betelu \u010falej. A u\u017e nemali \u010faleko do Efraty, ke\u010f R\u00e1chel za\u010dala rodi\u0165 a mala ve\u013emi \u0165a\u017ek\u00fd p\u00f4rod.",
    "17": "Po\u010das \u0165a\u017ek\u00e9ho p\u00f4rodu jej povedala babica: \"Neboj sa! Ve\u010f aj teraz m\u00e1\u0161 syna!\"",
    "18": "A ke\u010f jej \u017eivot vyhas\u00ednal, lebo umierala, nazvala ho Benoni (Die\u0165a mojej bolesti), jeho otec ho v\u0161ak nazval Benjam\u00edn (Syn \u0161\u0165astia).",
    "19": "R\u00e1chel teda zomrela a pochovali ju na ceste do Efraty, \u010di\u017ee Betlehema.",
    "20": "A Jakub postavil nad hrobom pomn\u00edk. To je R\u00e1chelin n\u00e1hrobn\u00fd pomn\u00edk a trv\u00e1 a\u017e dodnes.",
    "21": "Potom \u0161iel Izrael \u010falej a postavil svoj stan za Ve\u017eou st\u00e1da.",
    "22": "Ke\u010f sa Izrael zdr\u017eoval tu v tejto krajine, Ruben \u0161iel a spal s Balou, ved\u013eaj\u0161ou \u017eenou svojho otca. A Izrael sa to dozvedel. Izraelov\u00fdch synov bolo dvan\u00e1s\u0165.",
    "23": "Synovia Lie: Ruben, Jakubov prvoroden\u00fd, potom Simeon, L\u00e9vi, J\u00fada, Isachar a Zabulon.",
    "24": "Synovia R\u00e1chel: Jozef a Benjam\u00edn.",
    "25": "Synovia Baly, R\u00e1chelinej sl\u00fa\u017eky, boli Dan a Neftali.",
    "26": "A synovia Zelfy, Liinej sl\u00fa\u017eky: Gad a Aser. To s\u00fa Jakubovi synovia, ktor\u00ed sa mu narodili v s\u00fdrskej Mezopot\u00e1mii.",
    "27": "Potom Jakub \u0161iel k svojmu otcovi Iz\u00e1kovi do Mamre, do Kirjat-Arby, \u010di\u017ee Hebronu, kde sa Abrah\u00e1m a Iz\u00e1k zdr\u017eovali ako pri\u0161elci.",
    "28": "A Iz\u00e1kov\u00fdch dn\u00ed bolo stoosemdesiat rokov.",
    "29": "I pominul sa Iz\u00e1k a zomrel star\u00fd a uspokojen\u00fd \u017eivotom a pripojil sa k svojmu \u013eudu. Jeho synovia Ezau a Jakub ho pochovali."
}