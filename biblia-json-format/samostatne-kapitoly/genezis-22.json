{
    "1": "Po t\u00fdchto udalostiach Boh sk\u00fa\u0161al Abrah\u00e1ma a povedal mu: \"Abrah\u00e1m!\" On odpovedal: \"Tu som.\"",
    "2": "A on hovoril: \"Vezmi svojho syna, svojho jedin\u00e9ho syna Iz\u00e1ka, ktor\u00e9ho miluje\u0161, a cho\u010f do krajiny \"Morja\"! Tam ho obetuj ako z\u00e1paln\u00fa obetu na jednom z vrchov, ktor\u00fd ti uk\u00e1\u017eem.\"",
    "3": "Abrah\u00e1m vstal v\u010dasr\u00e1no, osedlal osla, zobral so sebou dvoch svojich sluhov a svojho syna Iz\u00e1ka a nar\u00fabal dreva na z\u00e1paln\u00fa obetu. Potom sa vybral na miesto, ktor\u00e9 mu ozna\u010dil Boh.",
    "4": "Na tret\u00ed de\u0148, ke\u010f Abrah\u00e1m zdvihol o\u010di, z\u010faleka uvidel to miesto.",
    "5": "Tu Abrah\u00e1m povedal svojim sluhom: \"Vy osta\u0148te tu s oslom, ja a chlapec p\u00f4jdeme a\u017e tamto. Pomodl\u00edme sa a vr\u00e1time sa k v\u00e1m.\"",
    "6": "Potom vzal Abrah\u00e1m drevo na z\u00e1paln\u00fa obetu a nalo\u017eil ho na svojho syna Iz\u00e1ka; s\u00e1m vzal ohe\u0148 a n\u00f4\u017e a takto \u0161li obaja spolu.",
    "7": "Tu povedal Iz\u00e1k svojmu otcovi Abrah\u00e1movi: \"Ot\u010de!\" On mu odvetil: \"H\u013ea, tu som, syn m\u00f4j!\" A on mu povedal: \"Drevo a ohe\u0148 na z\u00e1paln\u00fa obetu je tu, kde v\u0161ak je bar\u00e1nok na z\u00e1paln\u00fa obetu?\"",
    "8": "Abrah\u00e1m mu odvetil: \"Boh si u\u017e obstar\u00e1 bar\u00e1nka na z\u00e1paln\u00fa obetu, syn m\u00f4j.\" A i\u0161li obaja spolu \u010falej.",
    "9": "Ke\u010f do\u0161li na miesto, ktor\u00e9 mu ozna\u010dil Boh, Abrah\u00e1m tam postavil olt\u00e1r, naukladal drevo, poviazal svojho syna Iz\u00e1ka a polo\u017eil ho na olt\u00e1r na drevo.",
    "10": "Potom Abrah\u00e1m siahol rukou a vzal n\u00f4\u017e, aby zabil svojho syna.",
    "11": "Vtedy na\u0148 zavolal P\u00e1nov anjel z neba: \"Abrah\u00e1m, Abrah\u00e1m!\" On odpovedal: \"Tu som.\"",
    "12": "On mu povedal: \"Nevystieraj ruku na chlapca a neubli\u017euj mu! Teraz som toti\u017e poznal, \u017ee sa boj\u00ed\u0161 Boha a neu\u0161etril si svojho jedin\u00e9ho syna kv\u00f4li mne.\"",
    "13": "Tu zdvihol Abrah\u00e1m o\u010di a uzrel barana, ktor\u00fd bol rohami zachyten\u00fd v krov\u00ed. Abrah\u00e1m podi\u0161iel, barana vzal a obetoval ho ako z\u00e1paln\u00fa obetu namiesto svojho syna.",
    "14": "A Abrah\u00e1m nazval toto miesto \"P\u00e1n vid\u00ed\" a tak sa e\u0161te aj dnes hovor\u00ed: \"Na v\u0155\u0161ku P\u00e1n uvid\u00ed\".",
    "15": "P\u00e1nov anjel v\u0161ak aj druh\u00fd raz volal na Abrah\u00e1ma z neba:",
    "16": "\"Na seba sam\u00e9ho prisah\u00e1m to je P\u00e1nov v\u00fdrok -: Preto\u017ee si toto urobil a svojho syna, svojho jedin\u00e9ho si neu\u0161etril predo mnou,",
    "17": "zahrniem \u0165a po\u017eehnan\u00edm a pren\u00e1ramne rozmno\u017e\u00edm tvoje potomstvo. Bude ho ako hviezd na nebi a ako piesku na morskom brehu. Tvoje potomstvo sa zmocn\u00ed br\u00e1n svojich nepriate\u013eov",
    "18": "a v tvojom potomstve bud\u00fa po\u017eehnan\u00e9 v\u0161etky n\u00e1rody zeme preto, \u017ee si posl\u00fachol m\u00f4j hlas.\"",
    "19": "Potom sa Abrah\u00e1m vr\u00e1til k svojim sluhom a spolu \u0161li do Bersaby. Abrah\u00e1m ostal b\u00fdva\u0165 v Bersabe.",
    "20": "Po t\u00fdchto udalostiach Abrah\u00e1movi ozn\u00e1mili, \u017ee aj Melcha porodila jeho bratovi Nachorovi synov:",
    "21": "prvoroden\u00e9ho Husa, jeho brata Buza a Kamuela, otca Aramej\u010danov,",
    "22": "Kaseda, Azaua, Felda\u0161a, Jedlafa a",
    "23": "Batuela, ktor\u00e9mu sa narodila Rebeka. T\u00fdchto osem porodila Abrah\u00e1movmu bratovi Nachorovi Melcha.",
    "24": "Aj jeho ved\u013eaj\u0161ia \u017eena, menom Roma, porodila: Tab\u00e9ho, Gahama, Tahasa a Ma\u00e1cha."
}