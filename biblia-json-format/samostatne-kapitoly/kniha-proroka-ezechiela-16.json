{
    "1": "P\u00e1n prehovoril ku mne takto:",
    "2": "\"Syn \u010dloveka, ozn\u00e1m Jeruzalemu jeho ohavnosti",
    "3": "a povedz: Toto hovor\u00ed P\u00e1n, Jahve, Jeruzalemu: Tvoj p\u00f4vod a tvoj rod je z kana\u00e1nskej krajiny; otcom ti je Amorej\u010dan, matkou Hetejka.",
    "4": "A tvoje narodenie? V de\u0148, ke\u010f si sa narodila, neprerezali ti pupo\u010dn\u00fa \u0161n\u00faru; na o\u010distenie \u0165a neumyli vodou, neposolili \u0165a so\u013eou a nepovili povojn\u00edkom.",
    "5": "Oko sa nad tebou nez\u013eutovalo, \u017eeby ti bolo urobilo jedink\u00fa z t\u00fdchto vec\u00ed, ale preto, \u017ee si sa hnusila, v de\u0148 tvojho narodenia \u0165a vyhodili na \u0161\u00edre pole.",
    "6": "Vtedy som pre\u0161iel popri tebe, videl som \u0165a v\u00e1\u013ea\u0165 sa vo vlastnej krvi i riekol som ti, zakrvavenej: Osta\u0148 \u017ei\u0165! \u00c1no, riekol som ti, zakrvavenej: Osta\u0148 \u017ei\u0165!",
    "7": "Zve\u013ea\u010fuj sa! Urobil som \u0165a podobnou v\u00fdhonku na poli, preto si r\u00e1stla, zve\u013ea\u010fovala si sa, dospela si do veku zrelosti, vyvinuli sa ti prsia, nar\u00e1stli ti vl\u00e1sky, bola si v\u0161ak nah\u00e1 a hol\u00e1.",
    "8": "Pre\u0161iel som popri tebe a h\u013ea, bola si pr\u00e1ve v \u010dase l\u00e1sky. Vtedy som rozostrel na teba okraj svojho pl\u00e1\u0161\u0165a a zakryl som tvoju hanbu. Prisahal som ti, uzavrel som s tebou zmluvu - hovor\u00ed P\u00e1n, Jahve - a stala si sa mojou.",
    "9": "Potom som \u0165a obmyl vodou, spl\u00e1kol som z teba tvoju krv a pomazal som \u0165a olejom.",
    "10": "Obliekol som \u0165a do pestrej l\u00e1tky, obul som \u0165a do tulenej ko\u017ee, odial som \u0165a damaskom a zaokryl hodv\u00e1bom.",
    "11": "Ozdobil som \u0165a skvostmi, dal som ti na ruky n\u00e1ramnice a na hrdlo re\u0165az.",
    "12": "Dal som ti obr\u00fa\u010dku na nos, n\u00e1u\u0161nice na u\u0161i a na hlavu n\u00e1dhern\u00fa korunu.",
    "13": "Bola si ozdoben\u00e1 zlatom a striebrom, tvoj odev bol z damasku, hodv\u00e1bu a pestrej l\u00e1tky; jedla si jemn\u00fa m\u00faku, med a olej, stala si sa nadmieru peknou a bola si schopn\u00e1 na kr\u00e1\u013eovstvo.",
    "14": "Pre tvoju kr\u00e1su rozniesol sa medzi n\u00e1rodmi tvoj ch\u00fdr, ve\u010f si bola dokonal\u00e1 v mojej ozdobe, ktor\u00fa som na teba vynalo\u017eil, hovor\u00ed P\u00e1n, Jahve.",
    "15": "Ale spoliehala si sa na svoju kr\u00e1su, smilnila si pre svoj ch\u00fdr, svojou smilnos\u0165ou si zasyp\u00e1vala ka\u017ed\u00e9ho, kto \u0161iel okolo, (oddala sa mu).",
    "16": "I vzala si zo svojich \u0161iat a urobila si si strakat\u00e9 v\u00fd\u0161iny, na ktor\u00fdch si smilnila, (ako nebolo, ani nebude).",
    "17": "Potom si vzala svoje ozdobn\u00e9 predmety z m\u00f4jho zlata a m\u00f4jho striebra, ktor\u00e9 som ti dal, urobila si si mu\u017esk\u00e9 obrazy a smilnila si s nimi.",
    "18": "Vzala si svoje pestr\u00e9 r\u00facho a zaodela si ich; m\u00f4j olej a m\u00f4j tymian si kl\u00e1dla pred ne.",
    "19": "I m\u00f4j chlieb, ktor\u00fd som ti dal, jemn\u00fa m\u00faku, olej a med, ktor\u00fdmi som \u0165a k\u0155mil, kl\u00e1dla si pred ne ako \u013e\u00fabezn\u00fa v\u00f4\u0148u - hovor\u00ed P\u00e1n, Jahve.",
    "20": "I vzala si svojich synov a svoje dc\u00e9ry, ktor\u00fdch si mne zrodila, a obetovala si ich im za pokrm. Azda ti bolo m\u00e1lo smilstva,",
    "21": "\u017ee si mojich synov obetovala a dala si ich im, ke\u010f si ich nechala prech\u00e1dza\u0165?",
    "22": "Pri v\u0161etk\u00fdch svojich ohavnostiach a smilstv\u00e1ch nespomenula si si na dni svojej mladosti, ke\u010f si bola nah\u00e1 a hol\u00e1 a v\u00e1\u013eala si sa vo vlastnej krvi.",
    "23": "A po v\u0161etkej svojej zlobe (- beda, beda ti, hovor\u00ed P\u00e1n, Jahve -)",
    "24": "postavila si si kopce a urobila si si v\u00fd\u0161inu na ka\u017edej ulici.",
    "25": "Na rohu ka\u017edej ulice si si postavila v\u00fd\u0161inu a zohavila si svoju kr\u00e1su, n\u00fakala si sa ka\u017ed\u00e9mu, kto \u0161iel okolo, a hromadila si svoje smilstvo.",
    "26": "Smilnila si so synmi Egypta, svojimi telnat\u00fdmi susedmi, kopila si svoje smilstvo, aby si ma popudzovala.",
    "27": "Vtedy som si veru vystrel proti tebe ruku, obstrihal som ti pr\u00e1va a vydal som \u0165a ch\u00fa\u0165kam fili\u0161t\u00ednskych dc\u00e9r, ktor\u00e9 \u0165a nen\u00e1videli a ktor\u00e9 sa hanbia za tvoje podl\u00e9 cesti\u010dky.",
    "28": "A smilnila si aj so synmi As\u00fdrov, preto\u017ee si bola nen\u00e1sytn\u00e1; smilnila si s nimi, no ani tak si sa nenas\u00fdtila.",
    "29": "Hromadila si svoje smilstvo s kupeckou krajinou Chaldejcov, ale ani t\u00fdm si sa nenas\u00fdtila.",
    "30": "Ako ti len bujnelo srdce - hovor\u00ed P\u00e1n, Jahve -, ke\u010f si robila toto v\u0161etko, skutky smilnej, nehanebnej \u017eeny;",
    "31": "ke\u010f si stavala na rohu ka\u017edej cesty kopce a na ka\u017edej ulici v\u00fd\u0161inu. A nebola si ako smilnica, \u017eeby si bola zhrabovala mzdy,",
    "32": "ale ako cudzolo\u017en\u00e1 \u017eena, ktor\u00e1 si miesto man\u017eela berie cudz\u00edch.",
    "33": "Ka\u017edej neviestke d\u00e1vaj\u00fa mzdu, ty v\u0161ak si d\u00e1vala svoje dary v\u0161etk\u00fdm svojim milencom, vo svojej bujnosti si ich obdar\u00favala, aby prich\u00e1dzali k tebe zo v\u0161etk\u00fdch str\u00e1n.",
    "34": "Pre tvoju bujnos\u0165 to bolo u teba opa\u010dne ako u \u017eien; po tebe nepachtili, a ke\u010f\u017ee si ty d\u00e1vala mzdu, ned\u00e1vali mzdu tebe, stala si sa opakom.",
    "35": "Preto, neviestka, \u010duj slovo P\u00e1novo!",
    "36": "Toto hovor\u00ed P\u00e1n, Jahve: Preto\u017ee si rozs\u00fdpala svoj kov a vo svojej bujnosti si odha\u013eovala svoju hanbu svojim milencom a pre v\u0161etky tvoje ohavn\u00e9 modly a krv tvojich synov, ktor\u00fdch si im dala,",
    "37": "preto ur\u010dite zhroma\u017ed\u00edm v\u0161etk\u00fdch tvojich milencov, s ktor\u00fdmi si sa zapodievala, a v\u0161etk\u00fdch, ktor\u00fdch si milovala, i so v\u0161etk\u00fdmi, \u010do si nen\u00e1videla; zhroma\u017ed\u00edm ich proti tebe dookola a odhal\u00edm im tvoju nahotu, tak\u017ee uvidia v\u0161etku tvoju hanbu.",
    "38": "I budem \u0165a s\u00fadi\u0165, ako sa s\u00fadia cudzolo\u017enice a tie, \u010do prelievaj\u00fa krv, a urob\u00edm z teba krv hnevu a \u017eiarlivosti.",
    "39": "Vyd\u00e1m \u0165a do ich ruky, zr\u00facaj\u00fa tvoj pahorok a zv\u00e1\u013eaj\u00fa tvoje v\u00fd\u0161iny, zvle\u010d\u00fa z teba \u0161aty, zober\u00fa ti ozdobn\u00e9 predmety a nechaj\u00fa \u0165a hol\u00fa a nah\u00fa.",
    "40": "Prived\u00fa proti tebe z\u00e1stup, ukame\u0148uj\u00fa \u0165a a zotn\u00fa svojimi me\u010dmi.",
    "41": "Domy ti vyp\u00e1lia oh\u0148om a zaved\u00fa proti tebe s\u00fad pred o\u010dami mnoh\u00fdch \u017eien. Postar\u00e1m sa, \u017ee nebude\u0161 neviestkou, ani dary viac d\u00e1va\u0165 nebude\u0161.",
    "42": "Tak ut\u00ed\u0161im na tebe svoj hnev; potom odst\u00fapi od teba moja \u017eiarlivos\u0165, upokoj\u00edm sa a nebudem sa viac hneva\u0165",
    "43": "Preto, \u017ee si nepam\u00e4tala na dni svojej mladosti a v\u0161etk\u00fdm t\u00fdmto si ma popudzovala, preto - uvid\u00ed\u0161 -, aj ja ti zvr\u00e1tim na hlavu tvoje cesti\u010dky, hovor\u00ed P\u00e1n, Jahve. \u010ci si nep\u00e1chala zlo\u010diny pri v\u0161etk\u00fdch svojich ohavnostiach?",
    "44": "Pozri, ka\u017ed\u00fd kto hovor\u00ed v porekadl\u00e1ch bude sa ti posmieva\u0165 a povie: \"Ak\u00e1 matka, tak\u00e1 dc\u00e9ra.\"",
    "45": "Si dc\u00e9rou svojej matky, ktor\u00e1 si odstr\u010dila mu\u017ea i synov a si sestrou svojich sestier, ktor\u00e9 si odstr\u010dili mu\u017eov i synov. Va\u0161a ma\u0165 je Hetejka a v\u00e1\u0161 otec Amorej\u010dan.",
    "46": "Tvoja star\u0161ia sestra, ktor\u00e1 ti b\u00fdva po \u013eavici, je Sam\u00e1ria a jej dc\u00e9ry; tvoja mlad\u0161ia sestra, ktor\u00e1 ti b\u00fdva po pravici, je Sodoma a jej dc\u00e9ry.",
    "47": "Ale po ich cest\u00e1ch si nechodila ani si nechodila pod\u013ea ich ohavnost\u00ed, to bolo m\u00e1lo. Ty si sa na rozli\u010dn\u00fdch svojich cest\u00e1ch stala hor\u0161ou ne\u017e ony.",
    "48": "Ako \u017eijem - hovor\u00ed P\u00e1n, Jahve -, tvoja sestra Sodoma a jej dc\u00e9ry nerobili to, \u010do si vystr\u00e1jala ty a tvoje dc\u00e9ry.",
    "49": "H\u013ea, toto bola vina tvojej sestry Sodomy: P\u00fdcha a pres\u00fdtenos\u0165 chlebom. Aj ona, aj jej dc\u00e9ry boli v bezstarostnej spokojnosti, ale nepodali ruku bed\u00e1rovi a \u017eobr\u00e1kovi,",
    "50": "ba vyvy\u0161ovali sa a p\u00e1chali predo mnou ohavnos\u0165, preto som ich odstr\u00e1nil, ke\u010f som to videl.",
    "51": "A Sam\u00e1ria nesp\u00e1chala ani polovicu tvojich hriechov, prev\u00fd\u0161ila si ju svojimi ohavnos\u0165ami, tak\u017ee si rozli\u010dn\u00fdmi o\u0161klivos\u0165ami, ktor\u00e9 si pop\u00e1chala, ospravedlnila svoju sestru.",
    "52": "Preto nes aj ty svoju hanbu, ktor\u00fa si pris\u00fadila svojim sestr\u00e1m. Pre tvoje hriechy, v ktor\u00fdch si bola ohavnej\u0161ia ne\u017e ony, s\u00fa spravodlivej\u0161ie ako ty. Nu\u017e hanbi sa aj ty a nes svoju potupu za to, \u017ee si ospravedlnila svoje sestry.",
    "53": "Obr\u00e1tim ich osud; osud Sodomy a jej dc\u00e9r aj osud Sam\u00e1rie a jej dc\u00e9r; aj tvoj osud obr\u00e1tim uprostred nich,",
    "54": "aby si niesla svoju potupu a hanbila sa za v\u0161etko, \u010do si pop\u00e1chala, ke\u010f si ich pote\u0161ovala.",
    "55": "Tvoje sestry: Sodoma a jej dc\u00e9ry sa vr\u00e1tia k svojmu d\u00e1vnemu stavu; i Sam\u00e1ria a jej dc\u00e9ry sa vr\u00e1tia k svojmu d\u00e1vnemu stavu, aj ty a tvoje dc\u00e9ry vr\u00e1tite sa k svojmu d\u00e1vnemu stavu.",
    "56": "Tvoja sestra Sodoma nemala v tvojich \u00fastach dobr\u00fd ch\u00fdr v d\u0148och tvojej p\u00fdchy,",
    "57": "k\u00fdm nebola odhalen\u00e1 tvoja nahota - ako je tomu dnes - na hanbu pred dc\u00e9rami Aramu a v\u0161etk\u00fdch, \u010do s\u00fa okolo teba; pred dc\u00e9rami Fili\u0161t\u00edncov, ktor\u00e9 sa ti vysmievaj\u00fa z\u00f4kol-v\u00f4kol.",
    "58": "Svoje zlo\u010diny a svoje ohavnosti ponesie\u0161 sama,\" hovor\u00ed P\u00e1n, Jahve.",
    "59": "Lebo toto hovor\u00ed P\u00e1n, Jahve: \"Ke\u010f aj urob\u00edm s tebou, ako si robila ty, ke\u010f si opovrhla pr\u00edsahou a zru\u0161ila zmluvu:",
    "60": "potom sa rozpam\u00e4t\u00e1m na svoju zmluvu s tebou v d\u0148och tvojej mladosti a uzavriem s tebou ve\u010dn\u00fa zmluvu.",
    "61": "Vtedy si spomenie\u0161 na, svoje cesty a bude\u0161 sa hanbi\u0165, ke\u010f dostane\u0161 svoje sestry, ktor\u00e9 s\u00fa star\u0161ie od teba, i tie, \u010do s\u00fa od teba mlad\u0161ie. D\u00e1m ti ich za dc\u00e9ry, no nie pre tvoju zmluvu.",
    "62": "Ve\u010f ja chcem s tebou uzavrie\u0165 svoju zmluvu, i bude\u0161 vedie\u0165, \u017ee ja som P\u00e1n,",
    "63": "aby si sa spam\u00e4tala a hanbila, aby si od hanby neotvorila viac \u00fasta, ke\u010f ti odpust\u00edm v\u0161etko, \u010do si pop\u00e1chala,\" hovor\u00ed P\u00e1n, Jahve."
}