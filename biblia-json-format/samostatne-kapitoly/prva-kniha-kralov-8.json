{
    "1": "Vtedy \u0160alam\u00fan zhroma\u017edil star\u0161\u00edch Izraela a v\u0161etk\u00fdch predstaven\u00fdch kme\u0148ov knie\u017eat\u00e1 izraelsk\u00fdch rodov ku kr\u00e1\u013eovi \u0160alam\u00fanovi do Jeruzalema, aby vyniesli P\u00e1novu archu zmluvy z D\u00e1vidovho mesta, zo Siona.",
    "2": "Zhroma\u017edili sa teda ku kr\u00e1\u013eovi \u0160alam\u00fanovi v\u0161etci Izraeliti vo sviatok v mesiaci etanim, to je siedmy mesiac.",
    "3": "Ke\u010f pri\u0161li v\u0161etci star\u0161\u00ed Izraela, vzali k\u0148azi archu",
    "4": "a vyniesli P\u00e1novu archu, stan zhroma\u017edenia a v\u0161etko posv\u00e4tn\u00e9 n\u00e1\u010dinie, ktor\u00e9 bolo v stane. Niesli to k\u0148azi a leviti.",
    "5": "Kr\u00e1\u013e \u0160alam\u00fan a s n\u00edm cel\u00e9 zhroma\u017edenie Izraelitov, ktor\u00e9 sa k nemu pred archou zi\u0161lo, obetovali to\u013eko oviec a hov\u00e4dzieho dobytka, \u017ee ich pre mno\u017estvo nebolo mo\u017eno spo\u010d\u00edta\u0165 alebo odhadn\u00fa\u0165.",
    "6": "A k\u0148azi priniesli P\u00e1novu archu zmluvy na jej miesto, do pr\u00edbytku chr\u00e1mu, do ve\u013esv\u00e4tyne, pod kr\u00eddla cherubov.",
    "7": "Lebo cherub\u00edni rozprestierali kr\u00eddla nad stanovi\u0161\u0165om archy, tak\u017ee cherub\u00edni zakr\u00fdvali zhora archu a jej \u017erde.",
    "8": "\u017drde boli tak\u00e9 dlh\u00e9, \u017ee ich konce bolo vidie\u0165 zo sv\u00e4tyne spred pr\u00edbytku, zvonku ich v\u0161ak vidie\u0165 nebolo. Tam s\u00fa po dne\u0161n\u00fd de\u0148.",
    "9": "V arche nebolo ni\u010d, iba dve kamenn\u00e9 tabule, ktor\u00e9 ta vlo\u017eil Moj\u017ei\u0161 na Horebe, ke\u010f P\u00e1n uzavrel zmluvu so synmi Izraela pri ich v\u00fdchode z egyptskej krajiny.",
    "10": "Ke\u010f k\u0148azi vy\u0161li zo sv\u00e4tyne, P\u00e1nov dom naplnil oblak,",
    "11": "tak\u017ee sa k\u0148azi pre oblak nemohli postavi\u0165 do slu\u017eby, lebo P\u00e1nov dom naplnila P\u00e1nova sl\u00e1va.",
    "12": "Vtedy \u0160alam\u00fan povedal: \"P\u00e1n povedal, \u017ee bude b\u00fdva\u0165 v oblaku.",
    "13": "R\u00e1d som ti postavil dom za pr\u00edbytok, miesto, kde m\u00e1\u0161 b\u00fdva\u0165 naveky.\"",
    "14": "Potom sa kr\u00e1\u013e obr\u00e1til a po\u017eehnal cel\u00e9 zhroma\u017edenie Izraelitov. Cel\u00e9 izraelsk\u00e9 zhroma\u017edenie st\u00e1lo.",
    "15": "Hovoril: \"Nech je zveleben\u00fd P\u00e1n, Boh Izraela, ktor\u00fd vlastnou rukou splnil s\u013eub, \u010do dal vlastn\u00fdmi \u00fastami m\u00f4jmu otcovi D\u00e1vidovi, ke\u010f hovoril:",
    "16": "\"Odo d\u0148a, ke\u010f som vyviedol svoj izraelsk\u00fd \u013eud z Egypta, nevyvolil som si ani v jednom z kme\u0148ov Izraela miesto, aby mi tam postavili dom, v ktorom by preb\u00fdvalo moje meno. Ale vyvolil som si D\u00e1vida, aby st\u00e1l nad moj\u00edm \u013eudom, Izraelom.\"",
    "17": "M\u00f4j otec D\u00e1vid zam\u00fd\u0161\u013eal postavi\u0165 dom menu P\u00e1na, Izraelovho Boha.",
    "18": "Ale P\u00e1n povedal m\u00f4jmu otcovi D\u00e1vidovi: \"Ke\u010f si zam\u00fd\u0161\u013eal postavi\u0165 m\u00f4jmu menu dom, tvoj \u00famysel bol dobr\u00fd.",
    "19": "Len\u017ee nie ty postav\u00ed\u0161 ten dom, ale tvoj syn, ktor\u00fd vyjde z tvojich bedier; on postav\u00ed m\u00f4jmu menu dom.\"",
    "20": "A P\u00e1n splnil svoj s\u013eub, ktor\u00fd dal. Nast\u00fapil som na miesto svojho otca D\u00e1vida, zaujal som tr\u00f3n Izraela, ako P\u00e1n povedal, a postavil som dom menu P\u00e1na, Izraelovho Boha.",
    "21": "A tam som pripravil miesto arche, v ktorej je P\u00e1nova zmluva, \u010do uzavrel s na\u0161imi otcami, ke\u010f ich vyviedol z egyptskej krajiny.\" -",
    "22": "Potom si \u0160alam\u00fan stal v pr\u00edtomnosti cel\u00e9ho z\u00e1stupu Izraelitov pred P\u00e1nov olt\u00e1r, rozprestrel dlane k nebu",
    "23": "a povedal: \"Pane, Bo\u017ee Izraela, niet tebe podobn\u00e9ho Boha ani hore na nebi ani dolu na zemi; ty zachov\u00e1va\u0161 zmluvu a priaze\u0148 k svojim sluhom, ktor\u00ed cel\u00fdm svoj\u00edm srdcom kr\u00e1\u010daj\u00fa pred tebou.",
    "24": "Ty si svojmu sluhovi, m\u00f4jmu otcovi D\u00e1vidovi splnil s\u013eub, ktor\u00fd si mu dal. \u010co si mu svojimi \u00fastami povedal, svojimi rukami si splnil, ako dokazuje dne\u0161n\u00fd de\u0148.",
    "25": "Teraz teda, Pane, Bo\u017ee Izraela, spl\u0148 svojmu sluhovi, m\u00f4jmu otcovi D\u00e1vidovi, \u010do si mu s\u013e\u00fabil, ke\u010f si povedal: \"Nikdy ti nebude ch\u00fdba\u0165 predo mnou mu\u017e, ktor\u00fd zasadne na tr\u00f3n Izraela, ak si bud\u00fa tvoji synovia d\u00e1va\u0165 pozor na svoju cestu a kr\u00e1\u010da\u0165 predo mnou tak, ako si kr\u00e1\u010dal predo mnou ty!\"",
    "26": "A teraz, Bo\u017ee Izraela, nech sa uskuto\u010dnia tvoje s\u013euby, ktor\u00e9 si dal svojmu sluhovi, m\u00f4jmu otcovi D\u00e1vidovi!",
    "27": "\u010ci naozaj bude Boh b\u00fdva\u0165 na zemi? Ve\u010f nebes\u00e1 a nebes\u00e1 nebies \u0165a nem\u00f4\u017eu obsiahnu\u0165, o ko\u013eko menej potom tento dom, ktor\u00fd som postavil!",
    "28": "Ale obr\u00e1\u0165 sa k modlitbe svojho sluhu a k jeho prosbe, Pane, m\u00f4j Bo\u017ee, a vysly\u0161 volanie a modlitbu, ktor\u00fa ti tvoj sluha dnes predklad\u00e1:",
    "29": "Aby tvoje o\u010di v noci i vo dne boli otvoren\u00e9 nad t\u00fdmto domom, nad miestom, o ktorom si povedal: \"Tam bude moje meno!\" Aby si vypo\u010dul modlitbu, ktor\u00fa sa bude tvoj sluha modli\u0165 na tomto mieste.",
    "30": "Aby si vypo\u010dul prosbu svojho sluhu a svojho \u013eudu, Izraela, ktor\u00fa sa bude modli\u0165 na tomto mieste. Ty po\u010duje\u0161 na mieste, kde b\u00fdva\u0161, v nebi, a ke\u010f po\u010duje\u0161, aj odpust\u00ed\u0161.",
    "31": "Ke\u010f sa niekto previn\u00ed proti svojmu bl\u00ed\u017enemu a vynes\u00fa proti nemu kliatbu, aby ho don\u00fatili k pr\u00edsahe, a pr\u00edde prisaha\u0165 pred olt\u00e1r v tvojom dome,",
    "32": "ty vypo\u010duj v nebi, zasiahni a rozs\u00fa\u010f medzi svojimi sluhami: vinn\u00edka ods\u00fa\u010f a jeho \u010diny mu uva\u013e na hlavu, nevinn\u00e9ho v\u0161ak oslobo\u010f a nalo\u017e s n\u00edm pod\u013ea jeho spravodlivosti!",
    "33": "Ke\u010f nepriate\u013e poraz\u00ed tvoj \u013eud, Izrael preto\u017ee sa previnil proti tebe, ale obr\u00e1ti sa k tebe, bude vzd\u00e1va\u0165 chv\u00e1lu tvojmu menu, bude sa k tebe modli\u0165 a prosi\u0165 teba v tomto dome,",
    "34": "ty vypo\u010duj v nebi a odpus\u0165 vinu svojmu \u013eudu, Izraelu, a prive\u010f ho sp\u00e4\u0165 do krajiny, ktor\u00fa si dal jeho otcom!",
    "35": "Ke\u010f bude nebo zavret\u00e9 a nebude da\u017e\u010fa, preto\u017ee sa previnili proti tebe, ale bud\u00fa sa modli\u0165 na tomto mieste, bud\u00fa vzd\u00e1va\u0165 chv\u00e1lu tvojmu menu a odvr\u00e1tia sa od svojho hriechu, lebo ich tresce\u0161,",
    "36": "ty vypo\u010duj v nebi, odpus\u0165 vinu svojim sluhom a svojmu \u013eudu, Izraelu, nau\u010d ich dobrej ceste, ktorou maj\u00fa \u00eds\u0165, a daj da\u017e\u010fa svojej krajine, ktor\u00fa si dal za dedi\u010dstvo svojmu \u013eudu.",
    "37": "Ak bude v krajine hlad, ak bude mor, ak bude \u00fapal, sne\u0165, kobylky a hmyz; ke\u010f bude nepriate\u013e dor\u00e1\u017ea\u0165 na jej br\u00e1ny, alebo ak\u00e1ko\u013evek rana a choroba,",
    "38": "ka\u017ed\u00fa modlitbu a ka\u017ed\u00fa prosbu, ktor\u00fa prednesie ktoko\u013evek z cel\u00e9ho tvojho \u013eudu, Izraela - ve\u010f ka\u017ed\u00fd pozn\u00e1 ranu svojho srdca -, vystrie dlane k tomuto domu,",
    "39": "ty vypo\u010duj na nebi, na mieste, kde b\u00fdva\u0161, a odpus\u0165! Zasiahni a daj ka\u017ed\u00e9mu pod\u013ea jeho cesty, ve\u010f pozn\u00e1\u0161 jeho srdce. Lebo len ty pozn\u00e1\u0161 srdce synov \u010dloveka.",
    "40": "Aby sa \u0165a b\u00e1li cel\u00fd \u010das, \u010do bud\u00fa \u017ei\u0165 v krajine, ktor\u00fa si dal na\u0161im otcom.",
    "41": "Ale aj cudzinca, ktor\u00fd nie je z tvojho \u013eudu, Izraela, a kv\u00f4li tvojmu menu pr\u00edde z \u010falekej krajiny -",
    "42": "ve\u010f po\u010duj\u00fa o tvojom ve\u013ekom mene, o tvojej mocnej ruke a o tvojom vystretom ramene - a pr\u00edde sa modli\u0165 do tohoto domu,",
    "43": "ty vysly\u0161 na nebi, na mieste, kde b\u00fdva\u0161, a urob v\u0161etko, o \u010do bude cudzinec k tebe vola\u0165, aby poznali v\u0161etky n\u00e1rody zeme tvoje meno, aby si \u0165a ctili ako tvoj \u013eud, Izrael, a aby sa dozvedeli, \u017ee sa tento dom, ktor\u00fd som postavil, vol\u00e1 pod\u013ea tvojho mena!",
    "44": "Ak vytiahne tvoj \u013eud do boja proti svojmu nepriate\u013eovi, nech ich po\u0161le\u0161 ktor\u00fdmko\u013evek smerom, ale bud\u00fa sa modli\u0165 k P\u00e1novi smerom k mestu, ktor\u00e9 si si vyvolil, a k domu, ktor\u00fd som postavil tvojmu menu,",
    "45": "ty vysly\u0161 v nebi ich modlitbu a ich prosbu a vysl\u00fa\u017e im pr\u00e1vo!",
    "46": "Ak sa prehre\u0161ia proti tebe - ve\u010f niet \u010dloveka, ktor\u00fd by sa neprehre\u0161il - a bude\u0161 sa na nich hneva\u0165 a vyd\u00e1\u0161 ich nepriate\u013eovi a ich premo\u017eitelia ich odved\u00fa do zajatia, do nepriate\u013eskej krajiny, \u010di u\u017e \u010falekej a \u010di bl\u00edzkej,",
    "47": "ale vst\u00fapia do seba v krajine, v ktorej bud\u00fa zajat\u00ed, obr\u00e1tia sa a v krajine svojich premo\u017eite\u013eov sa bud\u00fa modli\u0165 k tebe a bud\u00fa hovori\u0165: \"Zhre\u0161ili sme, prevr\u00e1tene a bezbo\u017ene sme konali,\"",
    "48": "ak sa teda v krajine svojich nepriate\u013eov, ktor\u00ed ich zajali, cel\u00fdm svoj\u00edm srdcom a celou svojou du\u0161ou obr\u00e1tia k tebe a bud\u00fa sa k tebe modli\u0165 smerom k svojej krajine, ktor\u00fa si dal ich otcom, k mestu, ktor\u00e9 si si vyvolil, a k domu, ktor\u00fd som postavil tvojmu",
    "49": "ty na nebi, na mieste, kde b\u00fdva\u0161, vysly\u0161 ich modlitbu a ich prosbu a vysl\u00fa\u017e im pr\u00e1vo!",
    "50": "A odpus\u0165 svojmu \u013eudu, \u010d\u00edm sa proti tebe prehre\u0161il, v\u0161etku ich nevernos\u0165, ktorej sa proti tebe dopustili, a popraj im, aby na\u0161li milos\u0165 u svojich premo\u017eite\u013eov, aby sa z\u013eutovali nad nimi!",
    "51": "Ve\u010f je to tvoj \u013eud a tvoje dedi\u010dstvo, ktor\u00e9 si vyviedol z Egypta, zo \u017eeleznej pece.",
    "52": "Nech s\u00fa tvoje o\u010di otvoren\u00e9 na prosbu tvojho sluhu a na prosbu tvojho \u013eudu, Izraela, a vysly\u0161 ich vo v\u0161etkom, o \u010do bud\u00fa vola\u0165 k tebe!",
    "53": "Ve\u010f ty si si ich oddelil za dedi\u010dstvo zo v\u0161etk\u00fdch n\u00e1rodov zeme, ako si povedal prostredn\u00edctvom svojho slu\u017eobn\u00edka Moj\u017ei\u0161a, ke\u010f si, Pane, Jahve, vyviedol na\u0161ich otcov z Egypta.\" -",
    "54": "Ke\u010f sa \u0160alam\u00fan domodlil do konca t\u00fato prosebn\u00fa modlitbu k P\u00e1novi, vstal od P\u00e1novho olt\u00e1ra, kde k\u013ea\u010dal na kolen\u00e1ch a dlane mal rozprestret\u00e9 k nebu.",
    "55": "Postavil sa a ve\u013ek\u00fdm hlasom po\u017eehnal cel\u00fd z\u00e1stup slovami:",
    "56": "\"Nech je zveleben\u00fd P\u00e1n, ktor\u00fd pod\u013ea v\u0161etk\u00fdch svojich pris\u013e\u00faben\u00ed dal odpo\u010dinok svojmu \u013eudu, Izraelu! Zo v\u0161etk\u00fdch jeho kr\u00e1snych pr\u00eds\u013eubov, ktor\u00e9 dal prostredn\u00edctvom svojho slu\u017eobn\u00edka Moj\u017ei\u0161a, nezostal ani jeden nesplnen\u00fd.",
    "57": "Nech je P\u00e1n, n\u00e1\u0161 Boh, s nami, ako bol s na\u0161imi otcami, nech n\u00e1s neopust\u00ed a neodsot\u00ed!",
    "58": "Nech na\u0161e srdcia naklon\u00ed k sebe, aby sme zachov\u00e1vali v\u0161etky jeho pr\u00edkazy, predpisy a nariadenia, ktor\u00e9 dal na\u0161im otcom!",
    "59": "Tieto moje slov\u00e1, ktor\u00fdmi som P\u00e1na uprosoval, nech s\u00fa v bl\u00edzkosti P\u00e1na, n\u00e1\u0161ho Boha, vo dne i v noci, aby pod\u013ea potreby ka\u017ed\u00e9ho d\u0148a vysl\u00fa\u017eil pr\u00e1vo svojmu sluhovi a svojmu \u013eudu, Izraelu,",
    "60": "aby sa dozvedeli v\u0161etky n\u00e1rody zeme, \u017ee P\u00e1n je Boh a nik in\u00fd!",
    "61": "A nech va\u0161e srdce cel\u00e9 patr\u00ed P\u00e1novi, n\u00e1\u0161mu Bohu, aby ste kr\u00e1\u010dali pod\u013ea jeho predpisov a zachov\u00e1vali jeho pr\u00edkazy ako dnes.\"",
    "62": "Potom kr\u00e1\u013e a s n\u00edm cel\u00fd Izrael obetoval pred P\u00e1nom obety.",
    "63": "A \u0160alam\u00fan dal zabi\u0165 na pokojn\u00fa obetu, ktor\u00fa priniesol P\u00e1novi, dvadsa\u0165dvatis\u00edc kusov hov\u00e4dzieho dobytka a stodvadsa\u0165tis\u00edc oviec. Kr\u00e1\u013e a v\u0161etci synovia Izraela zasv\u00e4tili dom P\u00e1novi.",
    "64": "V ten de\u0148 kr\u00e1\u013e posv\u00e4til aj stred n\u00e1dvoria, ktor\u00e9 bolo pred P\u00e1nov\u00fdm domom, lebo tam obetoval celopaly, nekrvav\u00e9 obety a tuk pokojn\u00fdch obiet, lebo kovov\u00fd olt\u00e1r, ktor\u00fd bol pred P\u00e1nom, bol mal\u00fd na to, aby bol mohol poja\u0165 celopaly, nekrvav\u00e9 obety a tuk pokojn\u00fdch obiet.",
    "65": "V tom istom \u010dase sl\u00e1vil \u0160alam\u00fan sviatky a s n\u00edm cel\u00fd Izrael - ve\u013ek\u00e9 zhroma\u017edenie od vchodu do Ematu a\u017e po Egyptsk\u00fd potok - pred P\u00e1nom, na\u0161\u00edm Bohom, sedem dn\u00ed a sedem dn\u00ed, spolu \u0161trn\u00e1s\u0165 dn\u00ed.",
    "66": "Na \u00f4smy de\u0148 prepustil \u013eud. I odobrali sa od kr\u00e1\u013ea a i\u0161li do svojich stanov nate\u0161en\u00ed a dobrej v\u00f4le pre v\u0161etky dobrodenia, ktor\u00e9 P\u00e1n preuk\u00e1zal svojmu sluhovi D\u00e1vidovi a svojmu \u013eudu, Izraelu."
}