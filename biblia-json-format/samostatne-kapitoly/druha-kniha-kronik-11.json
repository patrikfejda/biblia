{
    "1": "Ke\u010f Roboam pri\u0161iel do Jeruzalema, zhroma\u017edil J\u00fadov a Benjam\u00ednov dom, stoosemdesiattis\u00edc vybran\u00fdch bojovn\u00edkov, aby sa dali do boja s Izraelom a vr\u00e1tili kr\u00e1\u013eovstvo Roboamovi.",
    "2": "Vtedy v\u0161ak P\u00e1n oslovil Bo\u017eieho mu\u017ea Semei\u00e1\u0161a:",
    "3": "\"Povedz j\u00fadskemu kr\u00e1\u013eovi, \u0160alam\u00fanovmu synovi Roboamovi, a v\u0161etk\u00fdm Izraelitom z J\u00fadu a Benjam\u00edna:",
    "4": "Toto hovor\u00ed P\u00e1n: Netiahnite a nebojujte proti svojim bratom! Vr\u00e1\u0165te sa ka\u017ed\u00fd domov, lebo t\u00e1to vec poch\u00e1dza odo m\u0148a!\" Ke\u010f po\u010duli P\u00e1novu re\u010d, vr\u00e1tili sa a ne\u0161li proti Jeroboamovi. -",
    "5": "Roboam sa usadil v Jeruzaleme a j\u00fadske mest\u00e1 vybudoval na pevnosti.",
    "6": "Vybudoval Betlehem, Etam, Tekuu,",
    "7": "Betsur, Socho, Odolam,",
    "8": "G\u00e9t, Maresu, Zif,",
    "9": "Adoram, Lachis, Azeku,",
    "10": "Sarau, Ajalon a Hebron na opevnen\u00e9 mest\u00e1 na \u00fazem\u00ed J\u00fadu a Benjam\u00edna.",
    "11": "Pevnosti zosilnil, dal do nich velite\u013eov a z\u00e1soby, potraviny, olej a v\u00edno",
    "12": "a do ka\u017ed\u00e9ho mesta \u0161t\u00edty a kopije. Urobil ich teda ve\u013emi siln\u00fdmi. - Jemu patril J\u00fada a Benjam\u00edn.",
    "13": "K\u0148azi a leviti, ktor\u00ed boli v celom Izraeli, z ka\u017ed\u00e9ho svojho \u00fazemia sa pripojili k nemu.",
    "14": "Leviti opustili svoje pastvisk\u00e1 a svoje majetky a i\u0161li do J\u00fadska a Jeruzalema, lebo ich Jeroboam a jeho synovia zavrhli a nemohli kona\u0165 k\u0148azsk\u00fa slu\u017ebu P\u00e1novi.",
    "15": "S\u00e1m si ustanovil k\u0148azov pre v\u00fd\u0161iny, pre capy a te\u013ece, ktor\u00e9 porobil.",
    "16": "Za nimi \u0161li zo v\u0161etk\u00fdch k\u0148azov Izraela t\u00ed, \u010do s oddan\u00fdm srdcom h\u013eadali P\u00e1na, Izraelovho Boha; prich\u00e1dzali do Jeruzalema obetova\u0165 P\u00e1novi, Bohu svojich otcov.",
    "17": "Tak upevnili j\u00fadske kr\u00e1\u013eovstvo a na tri roky posilnili \u0160alam\u00fanovho syna Roboama, lebo tri roky kr\u00e1\u010dali po D\u00e1vidovej a \u0160alam\u00fanovej ceste.",
    "18": "Roboam si vzal za man\u017eelku Mahalatu, dc\u00e9ru Jerimota, syna D\u00e1vida a Abihaily, dc\u00e9ry Izaiho syna Eliaba.",
    "19": "Ona mu porodila synov: Jehu\u0161a, Somori\u00e1\u0161a a Z\u00f3ma.",
    "20": "Po nej si vzal Absalomovu dc\u00e9ru Ma\u00e1chu, ktor\u00e1 mu porodila Abi\u00e1\u0161a, Etaiho, Zizu a Salomita.",
    "21": "Roboam miloval Absalomovu dc\u00e9ru Ma\u00e1chu viac ako v\u0161etky svoje \u017eeny - lebo si vzal osemn\u00e1s\u0165 \u017eien a \u0161es\u0165desiat ved\u013eaj\u0161\u00edch \u017eien a narodilo sa mu dvadsa\u0165osem synov a \u0161es\u0165desiat dc\u00e9r -,",
    "22": "preto Roboam ustanovil za hlavu Abi\u00e1\u0161a, syna Ma\u00e1chy, za knie\u017ea nad v\u0161etk\u00fdmi jeho bratmi, lebo ho zam\u00fd\u0161\u013eal urobi\u0165 kr\u00e1\u013eom.",
    "23": "A v\u0161etk\u00fdch svojich synov prelo\u017eil do rozli\u010dn\u00fdch krajov J\u00fadu a Benjam\u00edna, do rozli\u010dn\u00fdch opevnen\u00fdch miest, dal im hojn\u00e9 zaopatrenie a nabral im mno\u017estvo \u017eien."
}