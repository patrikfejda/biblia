{
    "1": "Tu sa u\u017e Jozef nemohol ovl\u00e1da\u0165 pred v\u0161etk\u00fdmi, \u010do ho obk\u013eu\u010dovali, a zvolal: \"Nech v\u0161etci vyjd\u00fa odtia\u013eto von!\" A tak nebol nik pri \u0148om, ke\u010f sa Jozef dal pozna\u0165 svojim bratom.",
    "2": "Tu sa dal do hlasit\u00e9ho pla\u010du a\u017e tak, \u017ee ho po\u010duli Egyp\u0165ania a zvedel o tom aj dom fara\u00f3nov.",
    "3": "Potom Jozef povedal svojim bratom: \"Ja som Jozef! \u017dije e\u0161te m\u00f4j otec?\" Jeho bratia sa tak na\u013eakali, \u017ee nemohli odpoveda\u0165 bratovi.",
    "4": "Jozef sa svojim bratom privr\u00e1val: \"No po\u010fte ku mne!\" Ke\u010f prist\u00fapili bli\u017e\u0161ie, povedal: \"Ja som Jozef, v\u00e1\u0161 brat, ktor\u00e9ho ste predali do Egypta.",
    "5": "A teraz sa netr\u00e1pte a nesu\u017eujte, \u017ee ste ma sem predali, lebo Boh ma sem poslal pred vami, aby ste ostali na\u017eive.",
    "6": "Lebo u\u017e dva roky je v krajine hlad a bude e\u0161te p\u00e4\u0165 rokov, \u010do nebude ani ora\u010dky, ani \u017eatvy.",
    "7": "Preto ma Boh poslal pred vami, aby v\u00e1\u0161 rod zachoval na zemi a aby ho mimoriadnym z\u00e1sahom zachoval pri \u017eivote.",
    "8": "A takto nie vy ste ma sem poslali, le\u017e Boh. On ma urobil fara\u00f3nov\u00fdm poradcom, p\u00e1nom nad cel\u00fdm jeho domom a vlad\u00e1rom nad celou egyptskou krajinou.",
    "9": "Popon\u00e1h\u013eajte sa a cho\u010fte k m\u00f4jmu otcovi a povedzte mu: \"Toto odkazuje tvoj syn Jozef: Boh ma ustanovil vl\u00e1dcom nad cel\u00fdm Egyptom, pr\u00ed\u010f ku mne a neodkladaj!",
    "10": "Bude\u0161 b\u00fdva\u0165 v kraji Gesen a bude\u0161 mi nabl\u00edzku ty i tvoje deti a tvoje detn\u00e9 deti spolu s tvojimi ovcami a dobytkom a s cel\u00fdm tvoj\u00edm majetkom.",
    "11": "Ja sa tu budem stara\u0165 o teba lebo e\u0161te p\u00e4\u0165 rokov potrv\u00e1 hlad -, aby si neschudobnel ty i tvoj dom a v\u0161etko, \u010do je tvoje.",
    "12": "Na vlastn\u00e9 o\u010di vid\u00edte, aj m\u00f4j brat Benjam\u00edn vid\u00ed na svoje o\u010di, \u017ee s\u00fa to moje \u00fasta, \u010do s vami rozpr\u00e1vaj\u00fa.",
    "13": "Zvestujte teda m\u00f4jmu otcovi moju ve\u013ek\u00fa hodnos\u0165, ktor\u00fa m\u00e1m v Egypte, a v\u0161etko, \u010do ste videli! Nu\u017e popon\u00e1h\u013eajte sa a prive\u010fte m\u00f4jho otca sem!\"",
    "14": "Potom padol okolo krku svojmu bratovi Benjam\u00ednovi a plakal. Aj Benjam\u00edn plakal na jeho hrudi.",
    "15": "Potom pobozkal v\u0161etk\u00fdch svojich bratov a plakal na ich hrudi. Napokon sa rozpr\u00e1vali s n\u00edm aj jeho bratia.",
    "16": "Aj do fara\u00f3novho pal\u00e1ca sa dostala zves\u0165: \"Pri\u0161li Jozefovi bratia A fara\u00f3n sa tomu te\u0161il a so svojimi slu\u017eobn\u00edkmi.",
    "17": "A fara\u00f3n vravel Jozefovi: \"Povedz svojim bratom: Urobte toto: Nalo\u017ete svoje zvierat\u00e1 a cho\u010fte r\u00fdchlo do krajiny Kana\u00e1n",
    "18": "a zoberte svojho otca a svoje rodiny a pr\u00ed\u010fte ku mne! Ja v\u00e1m potom d\u00e1m, \u010do dobr\u00e9 poskytuje egyptsk\u00e1 zem. Budete jes\u0165 to najlep\u0161ie v krajine!",
    "19": "A prik\u00e1\u017ee\u0161 im aj toto: Aj toto urobte: Vezmite si z egyptskej krajiny vozy pre svoje deti a \u017eeny a nalo\u017ete svojho otca a pr\u00ed\u010fte sem!",
    "20": "Nech v\u00e1m nie je \u013e\u00fato v\u00e1\u0161ho dom\u00e1ceho zariadenia, lebo \u010do je najlep\u0161ie v celej krajine, to bude va\u0161e!\"",
    "21": "A Izraelovi synovia urobili tak. Jozef im dal na fara\u00f3nov rozkaz vozy a dal im aj potraviny na cestu.",
    "22": "A v\u0161etk\u00fdm, ka\u017ed\u00e9mu osve, daroval sviato\u010dn\u00fd odev. Benjam\u00ednovi v\u0161ak daroval tristo strieborniakov a p\u00e4toro sviato\u010dn\u00fdch \u0161iat.",
    "23": "Svojmu otcovi poslal desa\u0165 oslov ob\u0165a\u017een\u00fdch najlep\u0161\u00edmi egyptsk\u00fdmi plodinami a desa\u0165 osl\u00edc ob\u0165a\u017een\u00fdch zrnom, chlebom a jedlom pre svojho otca na cestu.",
    "24": "Potom prepustil svojich bratov a oni \u0161li. A e\u0161te im pripomenul: \"Cestou si nerobte v\u00fd\u010ditky!\"",
    "25": "Tak odi\u0161li z Egypta a pri\u0161li k svojmu otcovi do krajiny Kana\u00e1n.",
    "26": "I ozn\u00e1mili mu: \"Jozef e\u0161te \u017eije! \u00c1no, on je vl\u00e1dcom nad celou egyptskou krajinou.\" No jeho srdce ostalo nev\u0161\u00edmav\u00e9, lebo im neveril.",
    "27": "Ale ke\u010f mu porozpr\u00e1vali v\u0161etko, \u010do im hovoril Jozef, a ke\u010f uvidel vozy, ktor\u00e9 poslal Jozef, aby ho odviezli, tu sa vr\u00e1til \u017eivot do ich otca Jakuba.",
    "28": "A Izrael zvolal: \"Sta\u010d\u00ed mi, \u017ee m\u00f4j syn Jozef e\u0161te \u017eije! P\u00f4jdem, aby som ho uvidel, k\u00fdm nezomriem!\""
}