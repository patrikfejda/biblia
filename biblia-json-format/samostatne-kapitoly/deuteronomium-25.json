{
    "1": "Ak vznikne medzi dvoma spor a obr\u00e1tia sa na sudcov, oni ospravedlnia toho, ktor\u00e9ho uznaj\u00fa za nevinn\u00e9ho, a previnilca ods\u00fadia.",
    "2": "Ke\u010f uvidia, \u017ee si vinn\u00edk zasluhuje bitku, sudca ho d\u00e1 natiahnu\u0165 a d\u00e1 ho bi\u0165 vo svojej pr\u00edtomnosti; mno\u017estvo \u00faderov bude pod\u013ea ve\u013ekosti jeho viny,",
    "3": "ale tak, aby sa neprekro\u010dila \u0161tyridsiatka, aby tvoj brat neodi\u0161iel pred tvojimi o\u010dami hrozne dosekan\u00fd.",
    "4": "Ned\u00e1vaj n\u00e1hubok b\u00fdkovi, \u010do ml\u00e1ti na humne. -",
    "5": "Ak bud\u00fa b\u00fdva\u0165 bratia spolu a jeden z nich zomrie bezdetn\u00fd, man\u017eelka zomrel\u00e9ho sa nevyd\u00e1 za cudzieho, ale vezme si ju druh\u00fd brat a d\u00e1 potomstvo zomrel\u00e9mu bratovi:",
    "6": "prvoroden\u00e9ho syna, ktor\u00e9ho bude ma\u0165 od nej, pomenuje po zomrelom bratovi, aby jeho meno nebolo vytret\u00e9 z Izraela.",
    "7": "Ak si nebude chcie\u0165 vzia\u0165 \u017eenu svojho brata za man\u017eelku, ako je pod\u013ea z\u00e1kona povinn\u00fd, nech \u017eena ide k mestskej br\u00e1ne, nech sa obr\u00e1ti na star\u0161\u00edch mesta a nech povie: \"Brat m\u00f4jho mu\u017ea nechce o\u017eivi\u0165 meno svojho brata v Izraeli, nechce si ma vzia\u0165 za man\u017eelku,\"",
    "8": "Star\u0161\u00ed ho daj\u00fa predvola\u0165 a op\u00fdtaj\u00fa sa ho. Ak povie: \"Nechcem ju za man\u017eelku,\"",
    "9": "\u017eena k nemu prist\u00fapi, zobuje mu obuv z nohy, nap\u013euje mu do tv\u00e1re a povie: \"Tak nech sa stane mu\u017eovi, ktor\u00fd nechce postavi\u0165 dom svojmu bratovi!\"",
    "10": "A jeho meno nech je v Izraeli: dom zobut\u00e9ho! -",
    "11": "Ak sa bud\u00fa dvaja mu\u017eovia vadi\u0165 a d\u00f4jde k bitke medzi nimi a \u017eena jedn\u00e9ho mu\u017ea v snahe vyslobodi\u0165 svojho mu\u017ea z r\u00fak silnej\u0161ieho natiahne ruku a chyt\u00ed ho za prirodzenie,",
    "12": "odsekni jej ruku a nedaj sa pohn\u00fa\u0165 k nijak\u00e9mu z\u013eutovaniu s \u0148ou! -",
    "13": "Nemaj vo svojom vrec\u00fa\u0161ku dvojak\u00e9 z\u00e1va\u017eie, jedno v\u00e4\u010d\u0161ie, druh\u00e9 men\u0161ie!",
    "14": "Nemaj v dome dvojak\u00fa efu, jednu v\u00e4\u010d\u0161iu, druh\u00fa men\u0161iu!",
    "15": "Maj prav\u00e9 a spr\u00e1vne z\u00e1va\u017eie i prav\u00fa a spr\u00e1vnu efu, aby si mohol dlho \u017ei\u0165 v krajine, ktor\u00fa ti d\u00e1 P\u00e1n, tvoj Boh.",
    "16": "Ve\u010f P\u00e1novi, tvojmu Bohu, o\u0161kliv\u00ed sa ten, kto rob\u00ed tak\u00e9 veci, a protiv\u00ed sa mu ka\u017ed\u00e1 nespravodlivos\u0165. -",
    "17": "pam\u00e4taj na to, \u010do ti urobili Amalekiti na ceste, ke\u010f si vych\u00e1dzal z Egypta;",
    "18": "ako vyrazili proti tebe a por\u00fabali tvoje voje, ktor\u00e9 sa oneskorili pre \u00fanavu, ke\u010f si bol zmoren\u00fd hladom a n\u00e1mahou, a neb\u00e1li sa Boha.",
    "19": "Ke\u010f ti teda P\u00e1n, tvoj Boh, d\u00e1 odpo\u010dinok a podman\u00ed ti v\u0161etky n\u00e1rody naokolo v krajine, ktor\u00fa ti pris\u013e\u00fabil, vytrie\u0161 jeho meno spopod neba. Nezabudni na to!"
}