{
    "1": "Potom ma duch zdvihol a zaviedol k v\u00fdchodnej br\u00e1ne P\u00e1novho domu, ktor\u00e1 h\u013ead\u00ed na v\u00fdchod, a h\u013ea, pri vchode do br\u00e1ny bolo dvadsa\u0165p\u00e4\u0165 mu\u017eov. Medzi nimi som videl Jezoni\u00e1\u0161a, syna Azurovho, a Felti\u00e1\u0161a, syna Banai\u00e1\u0161ovho, knie\u017eat\u00e1 \u013eudu.",
    "2": "I riekol mi: \"Syn \u010dloveka, toto s\u00fa mu\u017eovia, ktor\u00ed zam\u00fd\u0161\u013eaj\u00fa zlo a d\u00e1vaj\u00fa zl\u00e9 rady v tomto meste.",
    "3": "Oni hovoria: \"\u010ci domy neboli postaven\u00e9 ned\u00e1vno? Ono je hrniec a my sme m\u00e4so.\"",
    "4": "Preto prorokuj proti nim, prorokuj, syn \u010dloveka!\"",
    "5": "Vtom dopadol na m\u0148a P\u00e1nov duch a povedal mi: \"Hovor: Toto hovor\u00ed P\u00e1n: Takto hovor\u00edte, dom Izraelov, ale ja pozn\u00e1m, \u010do v\u00e1m vystupuje do ducha.",
    "6": "Mnoh\u00fdch ste povra\u017edili v tomto meste a jeho ulice ste zaplnili zabit\u00fdmi.",
    "7": "Nu\u017e takto hovor\u00ed P\u00e1n, Jahve: Vami pozab\u00edjan\u00ed, ktor\u00fdch ste v \u0148om naukladali, s\u00fa to m\u00e4so a ono je hrniec, v\u00e1s v\u0161ak z neho vyvediem.",
    "8": "Boj\u00edte sa me\u010da, nu\u017e privediem na v\u00e1s me\u010d, hovor\u00ed P\u00e1n, Jahve.",
    "9": "I vyvediem v\u00e1s z jeho stredu, d\u00e1m v\u00e1s do ruky cudzincov a podrob\u00edm v\u00e1s s\u00fadu.",
    "10": "Pod me\u010dom padnete, na hranici Izraela v\u00e1s budem s\u00fadi\u0165 i dozviete sa, \u017ee ja som P\u00e1n.",
    "11": "Ono v\u00e1m nebude hrncom a vy nebudete v \u0148om m\u00e4som na hranici Izraela v\u00e1s budem s\u00fadi\u0165.",
    "12": "I budete vedie\u0165, \u017ee ja som P\u00e1n pod\u013ea ktor\u00e9ho z\u00e1konov ste nechodili a moje pr\u00e1vo ste nezachov\u00e1va, ba konali ste pod\u013ea pr\u00e1va n\u00e1rodov, ktor\u00e9 s\u00fa okolo v\u00e1s.\"",
    "13": "A k\u00fdm som prorokoval, stalo sa, \u017ee Felti\u00e1\u0161, syn Banai\u00e1\u0161ov, zomrel. Vtedy som padol na tv\u00e1r, volal som ve\u013ek\u00fdm hlasom a povedal som: Ach Pane, rob\u00ed\u0161 koniec zvy\u0161kom Izraela?\" -",
    "14": "Potom prehovoril P\u00e1n ku mne takto:",
    "15": "\"Syn \u010dloveka, tvoji bratia, (tvoji bratia), mu\u017eovia z tvojho pr\u00edbuzenstva a cel\u00fd Izraelov dom spolu s\u00fa t\u00ed, o ktor\u00fdch hovoria obyvatelia Jeruzalema: \"\u010ealeko s\u00fa od P\u00e1na, n\u00e1m sa dostala krajina do vlastn\u00edctva.\"",
    "16": "Preto povedz: Toto hovor\u00ed P\u00e1n, Jahve: \u00c1no, vzdialil som ich medzi n\u00e1rody, \u00e1no roztratil som ich po krajin\u00e1ch a m\u00e1li\u010dko som im bol sv\u00e4ty\u0148ou v krajin\u00e1ch, do ktor\u00fdch i\u0161li.",
    "17": "Preto povedz: Toto hovor\u00ed P\u00e1n, Jahve: Pozbieram v\u00e1s spomedzi n\u00e1rodov, zhroma\u017ed\u00edm v\u00e1s z kraj\u00edn, po ktor\u00fdch ste roztraten\u00ed a d\u00e1m v\u00e1m izraelsk\u00fa zem.",
    "18": "Vojd\u00fa ta a odstr\u00e1nia z nej v\u0161etku jej o\u0161klivos\u0165 a v\u0161etku jej ohavnos\u0165.",
    "19": "Vtedy im d\u00e1m jednotn\u00e9 srdce a jednotn\u00e9ho ducha vlo\u017e\u00edm do ich vn\u00fatra. Odstr\u00e1nim z ich tela srdce kamenn\u00e9 a d\u00e1m im srdce z m\u00e4sa,",
    "20": "aby kr\u00e1\u010dali pod\u013ea mojich pr\u00edkazov, zachov\u00e1vali moje pr\u00e1va a konali pod\u013ea nich. Aby boli moj\u00edm n\u00e1rodom a ja aby som bol Bohom.",
    "21": "Ale t\u00fdm, ktor\u00fdch srdce ide za o\u0161klivos\u0165ami a ohavnos\u0165ami, uval\u00edm na hlavu ich konanie,\" hovor\u00ed P\u00e1n, Jahve.",
    "22": "Nato si cherub\u00edni zdvihli kr\u00eddla a koles\u00e1 z\u00e1rove\u0148, P\u00e1nova sl\u00e1va v\u0161ak bola na nich odhora.",
    "23": "Potom sa P\u00e1nova sl\u00e1va vzniesla sponad stredu mesta a zastala nad vrchom, ktor\u00fd je v\u00fdchodne od mesta.",
    "24": "Vtedy ma uchopil duch a zaviedol ma vo viden\u00ed, v P\u00e1novom duchu, do Chaldejska k zajatcom. Potom sa videnie, ktor\u00e9 som videl, vzdialilo odo m\u0148a.",
    "25": "I rozpovedal som zajatcom v\u0161etky P\u00e1nove slov\u00e1, ktor\u00e9 mi zjavil."
}