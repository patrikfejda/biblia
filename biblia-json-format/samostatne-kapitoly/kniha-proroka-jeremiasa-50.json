{
    "1": "Slovo, ktor\u00e9 prostredn\u00edctvom proroka Jeremi\u00e1\u0161a povedal P\u00e1n proti Babylonu, proti krajine Chaldejcov.",
    "2": "\"Rozhl\u00e1ste medzi n\u00e1rodmi, ozn\u00e1mte, (zdvihnite z\u00e1stavu, ozn\u00e1mte), nebojte sa, povedzte: \"Podmanen\u00fd je B\u00e1bel, v hanbe je B\u00e9l, zr\u00fatil sa Merodach. V hanbe s\u00fa jeho sochy, zr\u00fatili sa jeho modly.\"",
    "3": "Lebo tiahne proti nemu n\u00e1rod od severu, ten obr\u00e1ti na p\u00fa\u0161\u0165, jeho krajinu, \u017ee v nej nebude obyvate\u013ea: \u013eudia i zvierat\u00e1 u\u0161li, utiekli.",
    "4": "V t\u00fdch d\u0148och a v tom \u010dase - hovor\u00ed P\u00e1n - p\u00f4jdu synovia Izraela, oni a synovia J\u00fadu spolu, p\u00f4jdu v ustavi\u010dnom pla\u010di a bud\u00fa h\u013eada\u0165 P\u00e1na, svojho Boha.",
    "5": "Bud\u00fa sa vypytova\u0165 na cestu k Sionu, kam bud\u00fa obr\u00e1ten\u00ed: \"Po\u010fte, pripojme sa k P\u00e1novi zmluvou ve\u010dnou, nezabudnute\u013enou!\"",
    "6": "Straten\u00fdm st\u00e1dom bol m\u00f4j \u013eud, ich pastieri sa s nimi t\u00e1rali: vodili ich sem-tam po hor\u00e1ch, chodili z vrchu na kopec, na ko\u0161iarenie zabudli.",
    "7": "Hltal ich ka\u017ed\u00fd, kto ich na\u0161iel, ich nepriatelia vraveli: \"Neprehre\u0161\u00edme sa, preto\u017ee zhre\u0161ili proti P\u00e1novi, spravodlivej nive, proti P\u00e1novi, n\u00e1deji svojich otcov.\"",
    "8": "Be\u017ete zo stredu B\u00e1bela, vyjdite z chaldejskej krajiny ako barany v \u010dele st\u00e1da.",
    "9": "Lebo, h\u013ea, ja popud\u00edm a privediem proti B\u00e1belu zhluk ve\u013ek\u00fdch n\u00e1rodov zo severnej krajiny, nast\u00fapia proti nemu, podmania ho; ich \u0161\u00edpy s\u0165a obratn\u00fd bojovn\u00edk, ktor\u00fd sa napr\u00e1zdno nevr\u00e1ti.",
    "10": "Chaldejsko bude na plen, nas\u00fdtia sa v\u0161etci, \u010do ho plienia,\" hovor\u00ed P\u00e1n.",
    "11": "Len sa radujte a jasajte, vy, \u010do ste ol\u00fapili moje dedi\u010dstvo; len vyskakujte ako te\u013ea na tr\u00e1ve a erd\u017eite ako \u017erebce.",
    "12": "Ve\u013emi sa va\u0161a matka zahanb\u00ed, \u010dervena\u0165 sa bude va\u0161a rodi\u010dka. H\u013ea, bude posledn\u00fd medzi n\u00e1rodmi, p\u00fa\u0161\u0165ou, sp\u00e1leninou, pustatinou.",
    "13": "Pre P\u00e1nov hnev nebud\u00fa v \u0148om b\u00fdva\u0165, bude osamel\u00fd cel\u00fd, ka\u017ed\u00fd, kto prejde popri B\u00e1beli, zhroz\u00ed sa a zap\u00edskne nad jeho ranami.",
    "14": "Nastupujte dookola proti B\u00e1belu, v\u0161etci, \u010do na\u0165ahujete ku\u0161u; strie\u013eajte na\u0148, ne\u0161etrite \u0161\u00edpmi, lebo sa prehre\u0161il proti P\u00e1novi.",
    "15": "Volajte proti nemu z\u00f4kol-v\u00f4kol, dv\u00edha si ruky, st\u013apy mu padaj\u00fa, r\u00facaj\u00fa sa mu m\u00fary. \u00c1no, to je pomsta P\u00e1nova, pomstite sa na \u0148om, robte s n\u00edm, \u010do on robil.",
    "16": "Vyhubte z Babylonu rozsieva\u010dov aj t\u00fdch, \u010do sa v \u010dase \u017eatvy chytaj\u00fa kos\u00e1ka. Pred me\u010dom ni\u010diacim ka\u017ed\u00fd sa obr\u00e1ti k vlastn\u00e9mu n\u00e1rodu a ka\u017ed\u00fd pobe\u017e\u00ed do vlastnej krajiny.",
    "17": "Izrael je rozohnan\u00e9 st\u00e1do, rozohnali ho levy: as\u00fdrsky kr\u00e1\u013e ho hltal prv\u00fd a babylonsk\u00fd kr\u00e1\u013e Nabuchodonozor mu na konci dol\u00e1mal kosti.",
    "18": "Preto takto hovor\u00ed P\u00e1n z\u00e1stupov, Boh Izraela: \"Veru nav\u0161t\u00edvim babylonsk\u00e9ho kr\u00e1\u013ea i jeho krajinu, ako som nav\u0161t\u00edvil kr\u00e1\u013ea as\u00fdrskeho.",
    "19": "Izrael v\u0161ak vr\u00e1tim na jeho nivy: bude vyp\u00e1sa\u0165 Karmel a B\u00e1\u0161an; na vrchu Efraim a v Gala\u00e1de sa nas\u00fdti.",
    "20": "V t\u00fdch d\u0148och a v tom \u010dase - hovor\u00ed P\u00e1n - bud\u00fa h\u013eada\u0165 vinu Izraela, no nebude jej; a hriechy J\u00fadu, ale ich nen\u00e1jdu, lebo odpust\u00edm t\u00fdm, ktor\u00fdch ponech\u00e1m.",
    "21": "Vyst\u00fap proti krajine Merataim a proti obyvate\u013eom Pekodu, nivo\u010d a pusto\u0161 ich, hovor\u00ed P\u00e1n, urob v\u0161etko, ako som ti rozk\u00e1zal.\"",
    "22": "Vojnov\u00fd lomoz je v krajine a ve\u013ek\u00e1 pohroma.",
    "23": "Ako sa rozbilo, rozdr\u00fazgalo kladivo celej zeme! Ako sa hr\u00f4zou stal B\u00e1bel medzi n\u00e1rodmi!",
    "24": "Postavil som ti os\u00eddlo a chytil si sa, Babylon, ani si to nezbadal, dolapili \u0165a a chytili, lebo si vyz\u00fdval P\u00e1na.",
    "25": "P\u00e1n otvoril svoju pokladnicu a vytiahol n\u00e1stroje svojho hnevu, ve\u010f P\u00e1n, Jahve z\u00e1stupov, m\u00e1 robotu v krajine Chaldejcov.",
    "26": "Po\u010fte proti nemu od kon\u010d\u00edn, otvorte jeho syp\u00e1rne, hroma\u010fte ho akoby do k\u00f4p a ni\u010dte ho, nech z neho neostane ni\u010d!",
    "27": "Zabite mu v\u0161etky b\u00fdky, nech id\u00fa na jatku, beda im, ve\u010f pri\u0161iel ich de\u0148, \u010das ich nav\u0161t\u00edvenia!",
    "28": "\u010cuj, ute\u010denci a zachr\u00e1nenci z babylonskej krajiny: maj\u00fa ozn\u00e1mi\u0165 na Sione pomstu P\u00e1na, n\u00e1\u0161ho Boha, (pomstu za jeho chr\u00e1m).",
    "29": "Zvolajte proti Babylonu mno\u017estvo v\u0161etk\u00fdch, \u010do nap\u00ednaj\u00fa ku\u0161u, t\u00e1borte okolo neho, aby z neho neunikol nik; odpla\u0165te mu pod\u013ea jeho skutkov, robte s n\u00edm v\u0161etko tak, ako on robil, preto\u017ee bol py\u0161n\u00fd vo\u010di P\u00e1novi, vo\u010di sv\u00e4t\u00e9mu Izraelovmu.",
    "30": "\"Preto bud\u00fa jeho mlad\u00edci pada\u0165 po uliciach a v\u0161etci jeho bojovn\u00edci zahyn\u00fa v ten de\u0148, hovor\u00ed P\u00e1n.",
    "31": "H\u013ea, som proti tebe, ty p\u00fdcha, hovor\u00ed P\u00e1n, Jahve z\u00e1stupov, \u00e1no, pri\u0161iel tvoj de\u0148, \u010das tvojho nav\u0161t\u00edvenia.",
    "32": "Potkne sa py\u0161n\u00fd, padne a nezdvihne ho nik, podlo\u017eil som ohe\u0148 pod jeho mest\u00e1, ten str\u00e1vi v\u0161etko jeho okolie.\"",
    "33": "Toto hovor\u00ed P\u00e1n z\u00e1stupov: \"Utl\u00e1\u010dan\u00ed s\u00fa synovia Izraela a synovia J\u00fadu z\u00e1rove\u0148, v\u0161etci, \u010do ich zajali, ich zdr\u017euj\u00fa, zdr\u00e1haj\u00fa sa ich prepusti\u0165.",
    "34": "Ich vykupite\u013e je mocn\u00fd, vol\u00e1 sa P\u00e1n z\u00e1stupov, on s\u00e1m povedie ich spor, aby z\u00edskal odpo\u010dinok zemi a podesil obyvate\u013eov B\u00e1belu.",
    "35": "Me\u010d na Chaldejcov, hovor\u00ed P\u00e1n, a na obyvate\u013eov Babylonu, na jeho knie\u017eat\u00e1 i na jeho mudrcov.",
    "36": "Me\u010d na t\u00e1rajov, nech zo\u0161alej\u00fa, me\u010d na jeho hrdinov, nech popadaj\u00fa!",
    "37": "Me\u010d na jeho kone i jeho vozy a na v\u0161etku luzu, \u010do je v \u0148om, nech s\u00fa ako \u017eeny! Me\u010d na jeho poklady, nech s\u00fa vyplienen\u00e9!",
    "38": "Me\u010d na jeho vody, nech vyschn\u00fa! Lebo je to krajina modiel a stra\u0161idlami sa vychva\u013euj\u00fa.",
    "39": "Preto bude b\u00fdva\u0165 zver p\u00fa\u0161te s hyenami, p\u0161trosy v \u0148om bud\u00fa b\u00fdva\u0165, nebude u\u017e nikdy ob\u00fdvan\u00fd, ani za\u013eudnen\u00fd na ve\u010dn\u00e9 pokolenia.",
    "40": "Ako ke\u010f Boh rozvr\u00e1til Sodomu a Gomoru a susedn\u00e9 mest\u00e1, hovor\u00ed P\u00e1n, nebude tam b\u00fdva\u0165 nik, neusad\u00ed sa tam \u010dlovie\u010dik.",
    "41": "H\u013ea, prich\u00e1dza od severu \u013eud, ve\u013ek\u00fd n\u00e1rod a mnoh\u00ed kr\u00e1li, dv\u00edhaj\u00fa sa zo str\u00e1n\u00ed zeme!",
    "42": "Ch\u00e1pu sa ku\u0161e a o\u0161tepa, s\u00fa ukrutn\u00ed a bez milosti, ich hlas hu\u010d\u00ed ako more a nes\u00fa sa na ko\u0148och, s\u00fa vystrojen\u00ed ako mu\u017e do vojny proti tebe, dc\u00e9ra B\u00e1belu.",
    "43": "Babylonsk\u00fd kr\u00e1\u013e po\u010dul ch\u00fdr, ovisli mu ruky, \u00fazkos\u0165 sa ho zmocnila, b\u00f4le ako rodi\u010dky.",
    "44": "H\u013ea, vystupuje ako lev z n\u00e1dhery Jord\u00e1na na nivy trval\u00e9! V okamihu ich odo\u017eeniem odtia\u013e a ustanov\u00edm tam vyvolenca. Ve\u010f kto\u017ee je ako ja a kto ma vezme na zodpovednos\u0165?! Kto je t\u00fdm pastierom, \u010do obstoj\u00ed predo mnou?!\"",
    "45": "Preto \u010dujte rozhodnutie P\u00e1novo, ktor\u00e9 vyniesol nad Babylonom, a jeho \u00famysly, ktor\u00e9 uv\u00e1\u017eil proti krajine Chaldejcov. \u00c1no, odvle\u010d\u00fa ich ako najmen\u0161ie z oviec, ich nivy sa zdesia nad nimi.",
    "46": "Od hrmotu: \"Podmanen\u00fd je B\u00e1bel!\" zem sa otrasie a krik po\u010duj\u00fa medzi n\u00e1rodmi."
}