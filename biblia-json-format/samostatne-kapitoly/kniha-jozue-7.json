{
    "1": "Izraelovi synovia sa prehre\u0161ili vierolomnos\u0165ou proti kliatbe: Achan toti\u017e, syn Karmiho, syna Zabdiho, syna Zerachovho z J\u00fadovho kme\u0148a, vzal nie\u010do z prekliateho. Preto vzb\u013akol P\u00e1nov hnev proti Izraelov\u00fdm synom. -",
    "2": "Jozue vyslal nieko\u013eko mu\u017eov z Jericha do Haia pri Bethavene, v\u00fdchodne od Betela, a vravel im: \"Cho\u010fte ta hore a presk\u00famajte kraj!\" Mu\u017eovia vyst\u00fapili a presk\u00famali Hai.",
    "3": "Potom sa vr\u00e1tili k Jozuemu a povedali mu: \"Nech nevystupuje v\u0161etok \u013eud! Sta\u010d\u00ed, ke\u010f na dobytie Haia vytiahne dve alebo tritis\u00edc mu\u017eov. Neun\u00favaj tam v\u0161etok \u013eud! Ve\u010f ich je m\u00e1lo!\"",
    "4": "I vytiahlo tam z \u013eudu asi tritis\u00edc mu\u017eov. Ale boli prin\u00faten\u00ed da\u0165 sa na \u00fatek pred haisk\u00fdm obyvate\u013estvom.",
    "5": "Pritom Hai\u010dania z nich zabili asi tridsa\u0165\u0161es\u0165 mu\u017eov a prenasledovali ich od mestskej br\u00e1ny a\u017e po Sabarim. Padali e\u0161te aj na svahu (pri \u00fateku). -",
    "6": "Jozue si roztrhol odev a le\u017eal tv\u00e1rou na zemi pred P\u00e1novou archou a\u017e do ve\u010dera, on i star\u0161\u00ed Izraela, a sypali si prach na hlavu.",
    "7": "Potom Jozue povedal: \"Ach, Pane, Bo\u017ee pre\u010do si previedol tento \u013eud cez Jord\u00e1n, ke\u010f si n\u00e1s vydal do r\u00fak Amorej\u010danov, aby n\u00e1s zni\u010dili? Kie\u017eby sme sa boli rozhodli zosta\u0165 na druhej strane Jord\u00e1nu!",
    "8": "Pros\u00edm, Pane, \u010do m\u00e1m poveda\u0165, ke\u010f sa dal Izrael na \u00fatek pred svoj\u00edm nepriate\u013eom?",
    "9": "Dozvedia sa to Kana\u00e1n\u010dania i v\u0161etci obyvatelia krajiny, obr\u00e1tia sa proti n\u00e1m a vyhubia na\u0161e meno zo zeme. A \u010do ty urob\u00ed\u0161 pre svoje ve\u013ek\u00e9 meno?\" -",
    "10": "P\u00e1n povedal Jozuemu: \"Vsta\u0148! Na\u010do le\u017e\u00ed\u0161 na tv\u00e1ri?",
    "11": "Izrael zhre\u0161il. Poru\u0161ili moju zmluvu, ktorou som ich zaviazal: vzali nie\u010do z prekliateho. Ve\u010f nielen\u017ee kradli, ale to aj ukryli a zaradili medzi svoje veci.",
    "12": "Izraelovi synovia neodolaj\u00fa svojim nepriate\u013eom. Daj\u00fa sa na \u00fatek pred svojimi nepriate\u013emi, lebo zvolali na seba kliatbu. Nebudem s vami, k\u00fdm neodstr\u00e1nite zo svojho stredu prekliate.",
    "13": "Vsta\u0148! Posv\u00e4\u0165 \u013eud a povedz im: Posv\u00e4\u0165te sa na zajtraj\u0161ok! Lebo toto hovor\u00ed P\u00e1n, Izraelov Boh: Uprostred teba je prekliate, Izrael! Neodol\u00e1\u0161 svojim nepriate\u013eom, k\u00fdm neodstr\u00e1nite prekliate zo svojho stredu.",
    "14": "R\u00e1no sa dostavte po svojich kme\u0148och! A kme\u0148, ktor\u00fd ozna\u010d\u00ed P\u00e1n, nech predst\u00fapi po rodoch! A rod, ktor\u00fd ozna\u010d\u00ed P\u00e1n, nech predst\u00fapi po rodin\u00e1ch! A rodina, ktor\u00fa ozna\u010d\u00ed P\u00e1n, nech predst\u00fapi po mu\u017eoch!",
    "15": "Kto bude ozna\u010den\u00fd ako dr\u017eite\u013e prekliatej veci, nech je sp\u00e1len\u00fd oh\u0148om - on i v\u0161etko, \u010do je jeho -, preto\u017ee prest\u00fapil P\u00e1novu zmluvu a dopustil sa ohavnosti v Izraeli.\" -",
    "16": "R\u00e1no Jozue vstal a dal nastupova\u0165 Izraelu po kme\u0148och. Ozna\u010den\u00fd bol J\u00fadov kme\u0148.",
    "17": "Potom dal nast\u00fapi\u0165 J\u00fadov\u00fdm rodom a bol ozna\u010den\u00fd rod Zarchitov. Potom dal nast\u00fapi\u0165 rodu Zarchitov po rodin\u00e1ch a bol ozna\u010den\u00fd Zabdi.",
    "18": "Nato dal nast\u00fapi\u0165 jeho rodine po mu\u017eoch a bol ozna\u010den\u00fd Achan, syn Karmiho, syna Zabdiho, syna Zerachovho z J\u00fadovho kme\u0148a. -",
    "19": "Tu povedal Jozue Achanovi: \"Syn m\u00f4j, vzdaj \u010des\u0165 a chv\u00e1lu P\u00e1novi, Izraelovmu Bohu! Priznaj sa mi, \u010do si urobil; nezaml\u010duj ni\u010d predo mnou!\"",
    "20": "Achan odvetil Jozuemu: \"\u00c1no ja som sa prehre\u0161il proti P\u00e1novi, Izraelovmu Bohu. Tak a tak som to urobil.",
    "21": "Videl som toti\u017e medzi koris\u0165ou kr\u00e1sny pl\u00e1\u0161\u0165 sena\u00e1rsky, dvesto \u0161eklov striebra a zlat\u00fd jazyk o v\u00e1he p\u00e4\u0165desiat \u0161eklov. Zaba\u017eil som po tom i vzal som si to. M\u00e1m to ukryt\u00e9 v zemi v stane a striebro pod t\u00fdm.\"",
    "22": "Jozue vyslal poslov, be\u017eali do stanu a bolo to ukryt\u00e9 v jeho stane a striebro pod t\u00fdm!",
    "23": "I vzali to zo stanu, priniesli to k Jozuemu a ku v\u0161etk\u00fdm Izraelov\u00fdm synom a polo\u017eili to pred P\u00e1na. -",
    "24": "Jozue a cel\u00fd Izrael s n\u00edm vzal Zerachovho syna Achana - (striebro, pl\u00e1\u0161\u0165 a zlat\u00fd jazyk), i jeho synov a dc\u00e9ry, jeho ro\u017en\u00fd dobytok, osly a ovce, jeho stan a v\u0161etko, \u010do bolo jeho - a zaviedli ich do \u00fadolia Achor.",
    "25": "Potom Jozue povedal: \"Preto\u017ee si n\u00e1s priviedol do ne\u0161\u0165astia, dnes uvrhne P\u00e1n do ne\u0161\u0165astia teba.\" V\u0161etci Izraeliti h\u00e1dzali na neho kamene a ke\u010f ich ukame\u0148ovali, sp\u00e1lili ich.",
    "26": "Potom naniesli na nich ve\u013ek\u00fa hromadu kamenia, ktor\u00e1 jestvuje a\u017e dodnes. A P\u00e1nov prudk\u00fd hnev prestal. Preto sa to miesto naz\u00fdva \u00dadolie Achor a\u017e dodnes. Joz"
}