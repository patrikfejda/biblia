{
    "1": "V Ik\u00f3niu takisto vo\u0161li do \u017eidovskej synag\u00f3gy a hovorili tak, \u017ee uverilo ve\u013ek\u00e9 mno\u017estvo \u017didov a Gr\u00e9kov.",
    "2": "Ale \u017didia, ktor\u00ed neuverili, popudili a rozdr\u00e1\u017edili pohanov proti bratom.",
    "3": "Zdr\u017eali sa tam v\u0161ak dlh\u0161\u00ed \u010das a smelo si po\u010d\u00ednali v P\u00e1novi, ktor\u00fd vyd\u00e1val svedectvo slovu svojej milosti t\u00fdm, \u017ee d\u00e1val, aby sa diali znamenia a divy ich rukami.",
    "4": "A obyvate\u013estvo mesta sa roz\u0161tiepilo: niektor\u00ed boli so \u017didmi, in\u00ed zasa s apo\u0161tolmi.",
    "5": "Ale ke\u010f sa ich pohania a \u017didia so svojimi predstaven\u00fdmi chystali prepadn\u00fa\u0165, potupi\u0165 a ukame\u0148ova\u0165",
    "6": "a oni sa to dozvedeli, utiekli do lykaonsk\u00fdch miest, do Lystry a Derbe a do kraja okolo nich",
    "7": "a tam hl\u00e1sali evanjelium. Evanjeliz\u00e1cia v Lystre.",
    "8": "V Lystre sed\u00e1val ist\u00fd mu\u017e s chor\u00fdmi nohami. Bol od narodenia chrom\u00fd a nikdy nechodil.",
    "9": "Po\u010d\u00faval Pavla hovori\u0165 a on sa na\u0148ho zah\u013eadel. A ke\u010f videl, \u017ee m\u00e1 vieru a m\u00f4\u017ee by\u0165 uzdraven\u00fd,",
    "10": "povedal ve\u013ek\u00fdm hlasom: \"Postav sa rovno na nohy!\" A on vysko\u010dil a chodil.",
    "11": "Ke\u010f z\u00e1stupy videli, \u010do Pavol urobil, po lykaonsky kri\u010dali: \"Zost\u00fapili k n\u00e1m bohovia v \u013eudskej podobe.\"",
    "12": "Barnab\u00e1\u0161a nazvali Jupiterom a Pavla Merk\u00farom, lebo on viedol re\u010d.",
    "13": "A k\u0148az Jupiterovho chr\u00e1mu na predmest\u00ed priviedol k br\u00e1ne b\u00fdkov s vencami a chcel s \u013eu\u010fmi obetova\u0165.",
    "14": "Ke\u010f sa o tom dopo\u010duli apo\u0161toli Barnab\u00e1\u0161 a Pavol, roztrhli si \u0161aty, vybehli medzi z\u00e1stup a kri\u010dali:",
    "15": "\"Mu\u017eovia, \u010do to rob\u00edte? Aj my sme smrte\u013en\u00ed \u013eudia ako vy. Hl\u00e1same v\u00e1m evanjelium, aby ste sa od t\u00fdchto m\u00e1rnost\u00ed obr\u00e1tili k \u017eiv\u00e9mu Bohu, ktor\u00fd stvoril nebo a zem i more a v\u0161etko, \u010do je v nich.",
    "16": "On v minul\u00fdch pokoleniach nechal v\u0161etky n\u00e1rody \u00eds\u0165 svojou cestou,",
    "17": "ale bez svedectva o sebe samom neost\u00e1val, lebo dobre robil: z neba v\u00e1m d\u00e1val d\u00e1\u017e\u010f a \u00farodn\u00e9 \u010dasy a nap\u013a\u0148al va\u0161e srdcia pokrmom a rados\u0165ou.\"",
    "18": "Toto hovorili a len-len \u017ee ut\u00ed\u0161ili z\u00e1stupy, aby im neobetovali.",
    "19": "Ale na to pri\u0161li z Antiochie a Ik\u00f3nia \u017didia, naviedli z\u00e1stupy a Pavla kame\u0148ovali. Potom ho vyvliekli za mesto v domnen\u00ed, \u017ee je m\u0155tvy.",
    "20": "Ale ke\u010f ho obst\u00fapili u\u010den\u00edci, vstal a vo\u0161iel do mesta. Na druh\u00fd de\u0148 odi\u0161iel s Barnab\u00e1\u0161om do Derbe.",
    "21": "Aj tomu mestu hl\u00e1sali evanjelium a z\u00edskali mnoho u\u010den\u00edkov. Potom sa vr\u00e1tili do Lystry, Ik\u00f3nia a Antiochie.",
    "22": "Posil\u0148ovali srdcia u\u010den\u00edkov a povzbudzovali ich, aby vytrvali vo viere a \u017ee do Bo\u017eieho kr\u00e1\u013eovstva m\u00e1me vojs\u0165 cez mnoh\u00e9 s\u00fa\u017eenia.",
    "23": "A ke\u010f im po jednotliv\u00fdch cirkv\u00e1ch ustanovili star\u0161\u00edch, modlili sa a postili a odpor\u00fa\u010dali ich P\u00e1novi, v ktor\u00e9ho uverili.",
    "24": "Potom pre\u0161li Piz\u00eddiou a pri\u0161li do Pamf\u00fdlie.",
    "25": "Hl\u00e1sali slovo v Perge, odi\u0161li do At\u00e1lie",
    "26": "a odtia\u013e sa odplavili do Antiochie, kde ich zverili Bo\u017eej milosti na dielo, ktor\u00e9 pr\u00e1ve dokon\u010dili.",
    "27": "Ke\u010f ta do\u0161li a zhroma\u017edili cirkev, rozpovedali, ak\u00e9 ve\u013ek\u00e9 veci s nimi urobil Boh a \u017ee pohanom otvoril dvere viery.",
    "28": "A zostali dlh\u0161\u00ed \u010das s u\u010den\u00edkmi."
}