{
    "1": "Aj jeruzalemsk\u00fd kr\u00e1\u013e Adonisedek sa dozvedel, \u017ee Jozue dobyl Hai a vykonal na \u0148om kliatbu - ako urobil s Jerichom a jeho kr\u00e1\u013eom, tak urobil aj s Haiom a jeho kr\u00e1\u013eom - a \u017ee Gabaon\u010dania uzavreli s Izraelitmi mier a mohli zosta\u0165 medzi nimi.",
    "2": "I ve\u013emi sa b\u00e1li. Ve\u010f Gabaon bol ve\u013ek\u00e9 mesto ako niektor\u00e9 z kr\u00e1\u013eovsk\u00fdch miest, ba bol v\u00e4\u010d\u0161\u00ed ako Hai a mal udatn\u00fdch mu\u017eov.",
    "3": "Preto jeruzalemsk\u00fd kr\u00e1\u013e Adonisedek poslal hebronsk\u00e9mu kr\u00e1\u013eovi Ohamovi, jerimotsk\u00e9mu kr\u00e1\u013eovi Faramovi, lachi\u0161sk\u00e9mu kr\u00e1\u013eovi Jafimu a eglonsk\u00e9mu kr\u00e1\u013eovi Dabirovi odkaz:",
    "4": "\"Pr\u00ed\u010fte hore ku mne a pom\u00f4\u017ete mi doby\u0165 Gabaon, lebo uzavrel mier s Jozuem a s Izraelov\u00fdmi synmi!\"",
    "5": "Piati amorejsk\u00ed kr\u00e1li, toti\u017e jeruzalemsk\u00fd kr\u00e1\u013e, hebronsk\u00fd kr\u00e1\u013e, jerimotsk\u00fd kr\u00e1\u013e, lachi\u0161sk\u00fd kr\u00e1\u013e a eglonsk\u00fd kr\u00e1\u013e, sa spojili a tiahli hore so v\u0161etk\u00fdmi svojimi vojskami. Obliehali Gabaon a \u00fato\u010dili na\u0148. -",
    "6": "Tu poslali gabaonsk\u00ed mu\u017eovia Jozuemu do galgalsk\u00e9ho t\u00e1bora odkaz: \"Neod\u0165ahuj svoje ochrann\u00e9 ruky od svojich slu\u017eobn\u00edkov! Pr\u00edd \u010d\u00edm sk\u00f4r hore k n\u00e1m a zachr\u00e1\u0148 n\u00e1s! Pom\u00f4\u017e n\u00e1m, lebo sa proti n\u00e1m zhroma\u017edili v\u0161etci amorejsk\u00ed kr\u00e1li, ktor\u00ed b\u00fdvaj\u00fa na vrchovine.\"",
    "7": "Jozue vytiahol z Galgaly hore a s n\u00edm v\u0161etci bojovn\u00edci, v\u0161etko udatn\u00ed mu\u017eovia.",
    "8": "A P\u00e1n povedal Jozuemu: \"Nestrachuj sa pred nimi! Ve\u010f som ich dal do tvojich r\u00fak! Nikto z nich ti neodol\u00e1.\"",
    "9": "Tu ich Jozue odrazu prepadol - cel\u00fa noc toti\u017e tiahol z Galgaly hore -",
    "10": "a P\u00e1n ich uviedol do zm\u00e4tku, tak\u017ee im sp\u00f4sobil pri Gabaone ve\u013ek\u00fa por\u00e1\u017eku. Potom ich prenasledovali po ceste vystupuj\u00facej k Bethoronu a bili ich a\u017e do Azeky a a\u017e do Makedy. -",
    "11": "Ako utekali pred Izraelitmi, boli pr\u00e1ve na zostupe z Bethorona, ke\u010f P\u00e1n dopustil, \u017ee na nich padali z neba ve\u013ek\u00e9 kamene a\u017e po Azeku. A viac bolo t\u00fdch, \u010do pri\u0161li o \u017eivot pri \u013eadovci, ako t\u00fdch, \u010do pobili Izraelovi synovia.",
    "12": "Vtedy zvolal Jozue k P\u00e1novi - toti\u017e v ten de\u0148, ke\u010f P\u00e1n vydal Amorej\u010danov do r\u00fak synov Izraela - a povedal pred Izraelitmi: \"Slnko, zastav sa nad Gabaonom a mesiac, nad \u00fadol\u00edm Ajalon!\"",
    "13": "A slnko zostalo st\u00e1\u0165 i mesiac sa zastavil, k\u00fdm sa \u013eud nevypomstil na svojich nepriate\u013eoch. \u010ci to nie je nap\u00edsan\u00e9 v \"Knihe spravodliv\u00fdch\"? Slnko sa zastavilo uprostred neba a nepon\u00e1h\u013ealo sa zapadn\u00fa\u0165 skoro cel\u00fd de\u0148.",
    "14": "Tak\u00e9ho d\u0148a ako tento nebolo ani predt\u00fdm, ani potom, ke\u010f P\u00e1n posl\u00fachol na hlas \u010dloveka. Lebo P\u00e1n bojoval za Izrael.",
    "15": "Potom sa Jozue vr\u00e1til a s n\u00edm v\u0161etci Izraeliti do galgalsk\u00e9ho t\u00e1bora. -",
    "16": "T\u00fdch p\u00e4\u0165 kr\u00e1\u013eov v\u0161ak u\u0161lo a skryli sa v jaskyni pri Makede.",
    "17": "Tu Jozuemu hl\u00e1sili: \"Na\u0161lo sa p\u00e4\u0165 kr\u00e1\u013eov skryt\u00fdch v jaskyni pri Makede.\"",
    "18": "Jozue nariadil: \"Priva\u013ete ve\u013ek\u00e9 kamene na vchod do jaskyne a postavte k nej mu\u017eov, aby ich str\u00e1\u017eili!\"",
    "19": "Vy v\u0161ak neosta\u0148te st\u00e1\u0165, ale prenasledujte svojich nepriate\u013eov a bu\u010fte im v p\u00e4t\u00e1ch! Nedovo\u013ete, aby vo\u0161li do svojich miest, lebo P\u00e1n, v\u00e1\u0161 Boh, ich dal do va\u0161ich r\u00fak!\"",
    "20": "Ke\u010f Jozue s Izraelov\u00fdmi synmi zav\u0155\u0161il mimoriadne ve\u013ek\u00fdm v\u00ed\u0165azstvom ich por\u00e1\u017eku, ba a\u017e ich skazu - niektor\u00ed z nich s\u00edce prebehli a uch\u00fdlili sa do svojich opevnen\u00fdch miest -,",
    "21": "v\u0161etok \u013eud sa pokojne vr\u00e1til k Jozuemu do Makedy (do t\u00e1bora), lebo u\u017e nik ani len nevrkol proti Izraelov\u00fdm synom.",
    "22": "Tu Jozue rozk\u00e1zal: \"Uvo\u013enite vchod do jaskyne a vyve\u010fte mi t\u00fdch piatich kr\u00e1\u013eov z jaskyne!\"",
    "23": "Urobili tak a vyviedli mu z jaskyne t\u00fdch piatich kr\u00e1\u013eov: jeruzalemsk\u00e9ho kr\u00e1\u013ea, hebronsk\u00e9ho kr\u00e1\u013ea, jerimotsk\u00e9ho kr\u00e1\u013ea, lachi\u0161sk\u00e9ho kr\u00e1\u013ea a eglonsk\u00e9ho kr\u00e1\u013ea.",
    "24": "Ke\u010f t\u00fdch piatich kr\u00e1\u013eov priviedli k Jozuemu, Jozue zvolal v\u0161etk\u00fdch Izraelitov a vodcom bojovn\u00edkov, ktor\u00ed s n\u00edm tiahli, povedal: \"Po\u010fte sem a \u0161liapnite na \u0161ije t\u00fdchto kr\u00e1\u013eov!\" I prist\u00fapili a \u0161liapli im na \u0161ije.",
    "25": "Pritom im Jozue hovoril: \"Nebojte sa a ne\u013eakajte sa! Bu\u010fte smel\u00ed a udatn\u00ed! Lebo takto P\u00e1n urob\u00ed v\u0161etk\u00fdm va\u0161im nepriate\u013eom, proti ktor\u00fdm bojujete.\"",
    "26": "Potom ich Jozue zabil a obesil na piatich stromoch. A viseli na stromoch a\u017e do ve\u010dera.",
    "27": "Pri z\u00e1pade slnka ich na Jozueho rozkaz s\u0148ali zo stromov, hodili do jaskyne, kde sa skr\u00fdvali, a na vchod do jaskyne nahromadili ve\u013ek\u00fdch kame\u0148ov, ktor\u00e9 s\u00fa tam a\u017e do dne\u0161n\u00e9ho d\u0148a. -",
    "28": "Makedu dobyl Jozue e\u0161te v ten de\u0148. Vybil ju me\u010dom, aj jej kr\u00e1\u013ea, a vykonal na nej kliatbu, aj na v\u0161etk\u00fdch \u013eu\u010foch, ktor\u00ed v nej boli. Ani jedn\u00e9ho nenechal. A makedsk\u00e9mu kr\u00e1\u013eovi urobil tak, ako urobil kr\u00e1\u013eovi jeri\u0161sk\u00e9mu.",
    "29": "Z Makedy tiahol Jozue a s n\u00edm v\u0161etci Izraeliti \u010falej do Lebny a bojoval o Lebnu.",
    "30": "Aj ju i jej kr\u00e1\u013ea dal P\u00e1n do ruky Izraela. Me\u010dom pobil v\u0161etk\u00fdch \u013eud\u00ed, ktor\u00ed v nej boli. Ani jedin\u00e9ho v nej nenechal. Aj jej kr\u00e1\u013eovi urobil tak, ako urobil kr\u00e1\u013eovi jeri\u0161sk\u00e9mu.",
    "31": "Z Lebny tiahol Jozue a s n\u00edm v\u0161etci Izraeliti \u010falej do Lachi\u0161a. Obliehal ho a bojoval o\u0148.",
    "32": "A P\u00e1n ho dal do ruky Izraela. Na druh\u00fd de\u0148 ho dobyl a vybil ho me\u010dom, aj v\u0161etk\u00fdch \u013eud\u00ed, ktor\u00ed v \u0148om boli, takisto, ako urobil s Lebnou.",
    "33": "Vtedy vytiahol gezersk\u00fd kr\u00e1\u013e Horam na pomoc Lachi\u0161u. Ale Jozue i v\u0161etok jeho \u013eud ho tak porazil, \u017ee z nich nenechal ani jedn\u00e9ho jedin\u00e9ho.",
    "34": "Z Lachi\u0161a tiahol Jozue a s n\u00edm v\u0161etci Izraeliti \u010falej do Eglona. Obliehal ho a bojovali o\u0148.",
    "35": "Dobyli ho v ten de\u0148 a pobili me\u010dom. A na v\u0161etk\u00fdch \u013eu\u010foch, ktor\u00ed v \u0148om (v ten de\u0148) boli, vykonal kliatbu takisto, ako urobil s Lachi\u0161om.",
    "36": "Z Eglona tiahol Jozue a s n\u00edm v\u0161etci Izraeliti proti Hebronu a bojovali o\u0148.",
    "37": "Dobyl ho a vybil ho me\u010dom, aj jeho kr\u00e1\u013ea, v\u0161etky jeho dediny a v\u0161etk\u00fdch \u013eud\u00ed, ktor\u00ed v \u0148om boli. Ani jedin\u00e9ho nenechal. Takisto, ako urobil s Eglonom, vykonal kliatbu aj na \u0148om a na v\u0161etk\u00fdch \u013eu\u010foch, ktor\u00ed v \u0148om boli.",
    "38": "Potom sa Jozue obr\u00e1til a s n\u00edm v\u0161etci Izraeliti k Dabiru a bojoval o\u0148.",
    "39": "Dobyl ho a jeho kr\u00e1\u013ea a v\u0161etky jeho dediny vybil me\u010dom. Na v\u0161etk\u00fdch \u013eu\u010foch, ktor\u00ed v \u0148om boli, . vykonal kliatbu. Ani jedin\u00e9ho nenechal. Ako urobil s Hebronom, tak urobil aj s Dabirom a jeho kr\u00e1\u013eom (takisto, ako urobil s Lebnou a jej kr\u00e1\u013eom).",
    "40": "Tak Jozue dobyl cel\u00fa krajinu: vrchovinu a Negeb, n\u00ed\u017einu a svahy, aj so v\u0161etk\u00fdmi ich kr\u00e1\u013emi. Ani jedin\u00e9ho nenechal. A na v\u0161etkom \u017eivom vykonal kliatbu, ako rozk\u00e1zal P\u00e1n, Izraelov Boh.",
    "41": "Jozue si ich podmanil od Kade\u0161barny a\u017e po Gazu, \u010falej cel\u00fa krajinu Gosen a\u017e po Gabaon.",
    "42": "A v\u0161etk\u00fdch t\u00fdch kr\u00e1\u013eov a ich \u00fazemia zaujal Jozue na jeden raz, lebo P\u00e1n, Izraelov Boh, bojoval za Izrael.",
    "43": "Potom sa Jozue vr\u00e1til a s n\u00edm cel\u00fd Izrael do galgalsk\u00e9ho t\u00e1bora."
}