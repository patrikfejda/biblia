{
    "1": "Potom Besel\u00e9l urobil z ak\u00e1ciov\u00e9ho dreva archu dva a pol lak\u0165a dlh\u00fa, a poldruha lak\u0165a \u0161irok\u00fa a poldruha lak\u0165a vysok\u00fa.",
    "2": "Obtiahol ju r\u00fddzim zlatom zn\u00fatra i zvonku a na vrchu dookola urobil zlat\u00fd veniec.",
    "3": "Ulial pre \u0148u \u0161tyri zlat\u00e9 kr\u00fa\u017eky na jej \u0161tyri nohy, \u010di\u017ee dva kr\u00fa\u017eky na jej jednu stranu a dva kr\u00fa\u017eky na jej druh\u00fa stranu.",
    "4": "Potom z ak\u00e1ciov\u00e9ho dreva spravil ty\u010de a obil ich zlatom.",
    "5": "Tieto ty\u010de prestr\u010dil cez kr\u00fa\u017eky na bokoch archy, aby sa archa dala nosi\u0165.",
    "6": "Nato urobil vrchn\u00e1k (z\u013eutovnicu) z r\u00fddzeho zlata, dva a pol lak\u0165a dlh\u00fd a poldruha lak\u0165a \u0161irok\u00fd.",
    "7": "A na oboch koncoch z\u013eutovnice urobil dvoch zlat\u00fdch kovan\u00fdch cherubov:",
    "8": "jedn\u00e9ho cheruba na jednom konci a druh\u00e9ho cheruba na druhom konci. Cherubov prirobil na z\u013eutovnici na jej oboch koncoch.",
    "9": "Cherubi mali vystret\u00e9 kr\u00eddla nahor tak, \u017ee svojimi kr\u00eddlami zakr\u00fdvali z\u013eutovnicu, zatia\u013e \u010do ich tv\u00e1re boli obr\u00e1ten\u00e9 oproti sebe. Tv\u00e1re cherubov sa upierali na z\u013eutovnicu.",
    "10": "Potom z ak\u00e1ciov\u00e9ho dreva zhotovil st\u00f4l, dva lakte dlh\u00fd, jeden lake\u0165 \u0161irok\u00fd a poldruha lak\u0165a vysok\u00fd,",
    "11": "obil ho r\u00fddzim zlatom a okolo neho urobil zlat\u00fd veniec.",
    "12": "Spravil okolo neho aj r\u00e1m, na dla\u0148 \u0161irok\u00fd, a na r\u00e1m upevnil dookola zlat\u00fd veniec.",
    "13": "Ulial pre\u0148 \u0161tyri zlat\u00e9 kr\u00fa\u017eky a kr\u00fa\u017eky pripevnil na \u0161tyroch rohoch pri jeho \u0161tyroch noh\u00e1ch.",
    "14": "Pod sam\u00fdm r\u00e1mom boli kr\u00fa\u017eky na ty\u010de, aby sa st\u00f4l dal nosi\u0165.",
    "15": "Zhotovil ty\u010de z ak\u00e1ciov\u00e9ho dreva a obil ich zlatom, aby st\u00f4l bolo mo\u017eno nosi\u0165.",
    "16": "Vyhotovil tie\u017e n\u00e1doby na st\u00f4l, pr\u00edslu\u0161n\u00e9 misy, misky, kanvy a \u010da\u0161e na prin\u00e1\u0161anie mokr\u00fdch obet\u00ed.",
    "17": "\u010ealej urobil svietnik z r\u00fddzeho zlata; urobil kovan\u00fd svietnik, tak jeho podstavec ako i jeho by\u013e; jeho kvetn\u00e9 kal\u00ed\u0161ky, jeho hlavi\u010dky a jeho kvety vych\u00e1dzali z neho.",
    "18": "A z jeho bokov vych\u00e1dzalo \u0161es\u0165 ramien: tri ramen\u00e1 svietnika z jedn\u00e9ho boku a tri ramen\u00e1 svietnika z druh\u00e9ho boku.",
    "19": "Na ka\u017edom ramene boli tri kvetn\u00e9 kal\u00ed\u0161ky mand\u013eovn\u00edkovej podoby s hlavi\u010dkou a kvetom, a to rovnako na \u0161iestich ramen\u00e1ch, \u010do vych\u00e1dzali zo svietnika.",
    "20": "Na samom svietniku boli \u0161tyri kvetn\u00e9 kal\u00ed\u0161ky mand\u013eovn\u00edkovej podoby s hlavi\u010dkou a kvetom tak,",
    "21": "\u017ee pod ka\u017ed\u00fdm z troch p\u00e1rov ramien bolo po jednej hlavi\u010dke. Teda pod \u0161iestimi ramenami, ktor\u00e9 z neho vych\u00e1dzali.",
    "22": "Jeho hlavi\u010dky a ramen\u00e1 vych\u00e1dzali z neho a v\u0161etko bolo vykovan\u00e9 z jedn\u00e9ho kusa r\u00fddzeho zlata.",
    "23": "Spravil k nemu aj sedem l\u00e1mp a pr\u00edslu\u0161n\u00e9 od\u0161tipova\u010de a panvi\u010dky z \u010dist\u00e9ho zlata.",
    "24": "Na\u0148 a na v\u0161etko jeho pr\u00edslu\u0161enstvo spotreboval jednu hrivnu \u010dist\u00e9ho zlata.",
    "25": "Potom zhotovil z ak\u00e1ciov\u00e9ho dreva lake\u0165 dlh\u00fd a lake\u0165 \u0161irok\u00fd, teda \u0161tvorcov\u00fd, a dva lakte vysok\u00fd kadidlov\u00fd olt\u00e1r. Jeho rohy vy\u010dnievali z neho.",
    "26": "Obtiahol ho r\u00fddzim zlatom, aj jeho dosku a jeho steny dookola, aj jeho rohy, a obr\u00fabil ho zlat\u00fdm vencom.",
    "27": "Potom pripevnil na jeho stran\u00e1ch, na oboch jeho bokoch pod vencom, po dva zlat\u00e9 kr\u00fa\u017eky na zastr\u010denie ty\u010d\u00ed, aby ho bolo mo\u017eno na nich nosi\u0165.",
    "28": "Ty\u010de urobil z ak\u00e1ciov\u00e9ho dreva a obil ich zlatom.",
    "29": "Potom pripravil sv\u00e4t\u00fd olej na sv\u00e4tenie a \u010dist\u00e9, pr\u00edjemne vo\u0148aj\u00face kadidlo, ako robieva vo\u0148avk\u00e1r."
}