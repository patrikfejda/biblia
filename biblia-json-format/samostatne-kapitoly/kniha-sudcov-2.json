{
    "1": "P\u00e1nov anjel pri\u0161iel z Galgaly hore do Bochima a povedal: \"Vyviedol som v\u00e1s z Egypta a priviedol som v\u00e1s do krajiny, ktor\u00fa som pod pr\u00edsahou s\u013e\u00fabil va\u0161im otcom. Povedal som: \"Nezru\u0161\u00edm svoju zmluvu s vami naveky!",
    "2": "Ale ani vy nesmiete uzaviera\u0165 nijak\u00fa zmluvu s obyvate\u013emi tejto krajiny. Ich olt\u00e1re zb\u00farate!\" Ale vy ste neposl\u00fachli m\u00f4j hlas. Pre\u010do ste to urobili?!",
    "3": "Preto som sa tie\u017e rozhodol: Nevy\u017eeniem ich pred vami. Ba \u010do viac, stan\u00fa sa va\u0161imi odporcami a ich bohovia bud\u00fa pre v\u00e1s pascou.\"",
    "4": "Ke\u010f P\u00e1nov anjel hovoril tieto slov\u00e1 v\u0161etk\u00fdm Izraelov\u00fdm synom, \u013eud sa dal do hlasit\u00e9ho pla\u010du.",
    "5": "Preto nazvali to miesto Bochim (\u010di\u017ee Pla\u010d\u00faci). A priniesli tam obetu P\u00e1novi.",
    "6": "Ke\u010f Jozue prepustil \u013eud, odi\u0161li Izraelovi synovia ka\u017ed\u00fd do svojho dedi\u010dn\u00e9ho podielu, aby zaujali krajinu.",
    "7": "\u013dud sl\u00fa\u017eil P\u00e1novi po v\u0161etky Jozueho dni a po v\u0161etky dni star\u0161\u00edch, ktor\u00ed e\u0161te dlho \u017eili po Jozuem a tie\u017e videli ve\u013ek\u00e9 P\u00e1nove skutky, ktor\u00e9 on vykonal pre Izrael.",
    "8": "A Nunov syn Jozue, P\u00e1nov slu\u017eobn\u00edk, zomrel vo veku stodesa\u0165 rokov.",
    "9": "Pochovali ho na \u00fazem\u00ed jeho dedi\u010dn\u00e9ho podielu v Tamnatsare na Efraimskej vrchovine, severne od vrchu G\u00e1s.",
    "10": "Ale cel\u00e9 toto pokolenie sa zhroma\u017edilo k svojim otcom. Po nich povstalo in\u00e9 pokolenie, ktor\u00e9 u\u017e nepoznalo ani P\u00e1na, ani jeho skutky, ktor\u00e9 vykonal kv\u00f4li Izraelovi.",
    "11": "Izraelovi synovia robili, \u010do je zl\u00e9 v P\u00e1nov\u00fdch o\u010diach a sl\u00fa\u017eili b\u00e1lom.",
    "12": "Opustili P\u00e1na, Boha svojich otcov, ktor\u00fd ich vyviedol z krajiny Egyp\u0165anov. Chodili za in\u00fdmi bohmi - za bohmi n\u00e1rodov, ktor\u00e9 boli okolo nich - a kla\u0148ali sa im a tak dr\u00e1\u017edili P\u00e1na.",
    "13": "Opustili toti\u017e P\u00e1na a sl\u00fa\u017eili B\u00e1lovi a a\u0161tart\u00e1m. -",
    "14": "Tu vzb\u013akol P\u00e1nov hnev proti Izraelitom a vydal ich do ruky lupi\u010dov, ktor\u00ed ich drancovali. Predal ich do ruky okolit\u00fdch nepriate\u013eov, tak\u017ee u\u017e nemohli odola\u0165 svojim nepriate\u013eom.",
    "15": "Kedyko\u013evek vytiahli, P\u00e1nova ruka bola proti nim na ich ne\u0161\u0165astie, ako povedal P\u00e1n a ako im P\u00e1n prisahal. Ke\u010f sa im u\u017e ve\u013emi zle vodilo,",
    "16": "vzbudzoval P\u00e1n sudcov, ktor\u00ed ich vyslobodzovali z ruky l\u00fape\u017en\u00edkov.",
    "17": "Len\u017ee svojich sudcov tie\u017e neposl\u00fachali. Ba \u010do viac, prznili sa s in\u00fdmi bohmi a kla\u0148ali sa im. R\u00fdchle zi\u0161li z cesty, po ktorej chodili ich otcovia, ktor\u00ed posl\u00fachali P\u00e1nove pr\u00edkazy. Nepo\u010d\u00ednali si tak.",
    "18": "Ke\u010f im P\u00e1n vzbudzoval sudcov, vtedy P\u00e1n bol so sudcom a vyslobodzoval ich z ruky nepriate\u013eov, pok\u00fdm sudca \u017eil. Lebo P\u00e1na pohli ich vzdychy pod su\u017eovate\u013emi a utl\u00e1\u010date\u013emi.",
    "19": "Ale ke\u010f sudca zomrel, op\u00e4\u0165 sa vracali a st\u00e1vali sa hor\u0161\u00edmi ne\u017e ich otcovia, lebo chodili za cudz\u00edmi bohmi, sl\u00fa\u017eili im a kla\u0148ali sa im. Nezanechali svoje po\u010d\u00ednanie a tvrdo\u0161ijn\u00e9 konanie. -",
    "20": "Tu vzb\u013akol P\u00e1nov hnev proti Izraelu a povedal: \"Preto\u017ee tento n\u00e1rod poru\u0161il moju zmluvu, ku ktorej som zaviazal ich otcov, a neposl\u00fachol m\u00f4j hlas,",
    "21": "tak ani ja u\u017e nechcem vypudi\u0165 pred nimi ani jeden z t\u00fdch n\u00e1rodov, ktor\u00e9 zanechal Jozue, ke\u010f umrel.",
    "22": "A to preto, aby som nimi vysk\u00fa\u0161al Izraelitov, \u010di sa bud\u00fa pridr\u017eiava\u0165 P\u00e1novej cesty a chodi\u0165 po nej, ako to robili ich otcovia, alebo nie.\"",
    "23": "Preto teda P\u00e1n ponechal tie n\u00e1rody, nevypudil ich hne\u010f a nedal ich do ruky Jozueho."
}