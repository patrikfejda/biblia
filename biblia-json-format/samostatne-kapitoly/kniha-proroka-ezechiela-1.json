{
    "1": "Stalo sa v tridsiatom roku, \u0161tvrt\u00fd (mesiac), piaty de\u0148 mesiaca, ke\u010f som bol medzi zajatcami pri rieke Chobar, otvorili sa nebesia a videl som nebesk\u00e9 videnie.",
    "2": "Piaty de\u0148 mesiaca - bol to piaty rok od zajatia kr\u00e1\u013ea Joachima -",
    "3": "prehovoril P\u00e1n ku k\u0148azovi Ezechielovi, synovi Buziho, v chaldejskej krajine pri, rieke Chobar; tam sa vzniesla nad neho P\u00e1nova ruka. -",
    "4": "Videl som teda: H\u013ea, od severu prich\u00e1dzal b\u00farliv\u00fd vietor, ve\u013ek\u00fd oblak a bl\u010diaci ohe\u0148, okolo ktor\u00e9ho bola \u017eiara, a z jeho stredu - zo stredu oh\u0148a - \u010dosi ako v\u00fdzor leskl\u00e9ho kovu.",
    "5": "Zo stredu tohto v\u0161ak podoba \u0161tyroch bytost\u00ed. Toto bol ich v\u00fdzor: Mali podobu \u010dloveka,",
    "6": "ka\u017ed\u00e1 mala \u0161tyri tv\u00e1re a ka\u017ed\u00e1 \u0161tyri kr\u00eddla.",
    "7": "Ich nohy boli rovn\u00e9, chodidlo ich n\u00f4h ako chodidlo nohy te\u013ea\u0165a, a leskli sa ako v\u00fdzor le\u0161ten\u00e9ho kovu.",
    "8": "Pod kr\u00eddlami mali zo \u0161tyroch str\u00e1n \u013eudsk\u00e9 ruky a v\u0161etky \u0161tyri z nich mali tv\u00e1re a kr\u00eddla.",
    "9": "Kr\u00eddla sa im vz\u00e1jomne dot\u00fdkali, pri ch\u00f4dzi sa neobracali, ka\u017ed\u00e1 kr\u00e1\u010dala pred svojou tv\u00e1rou.",
    "10": "V\u00fdzor ich tv\u00e1r\u00ed v\u0161ak bol tv\u00e1r \u010dloveka, potom tv\u00e1r leva po pravej strane t\u00fdch \u0161tyroch, \u010falej tv\u00e1r b\u00fdka po \u013eavej strane t\u00fdch \u0161tyroch a tv\u00e1r orla",
    "11": "boli ich tv\u00e1re. Ich kr\u00eddla sa rozprestierali nahor, dve kr\u00eddla ka\u017ed\u00e9ho sa vz\u00e1jomne dot\u00fdkali a dve im zakr\u00fdvali tel\u00e1.",
    "12": "A ka\u017ed\u00e1 kr\u00e1\u010dala pred svojou tv\u00e1rou; kde sa usiloval \u00eds\u0165 duch, ta i\u0161li, pri ch\u00f4dzi sa v\u0161ak neobracali.",
    "13": "A podoba bytost\u00ed: ich zjav bol ako \u017eerav\u00e9 uhlie oh\u0148a ako \u010dosi, \u010do sa podobalo fakliam, a toto prech\u00e1dzalo pomedzi bytosti, ohe\u0148 v\u0161ak mal \u017eiaru a z oh\u0148a vych\u00e1dzal blesk.",
    "14": "Bytosti chodili sem i tam, podobne \u017eiariacemu blesku. -",
    "15": "Pozeral som sa na bytosti a h\u013ea, na zemi pri bytostiach - pri v\u0161etk\u00fdch \u0161tyroch - bolo po jednom kolese.",
    "16": "V\u00fdzor kolies a ich s\u00fastava bola ako v\u00fdzor chryzolitu; v\u0161etky \u0161tyri mali rovnak\u00fa podobu, vyzerali a boli zostrojen\u00e9 tak, akoby bolo koleso uprostred kolesa.",
    "17": "Ke\u010f i\u0161li, i\u0161li na svoje \u0161tyri strany, pri pohybovan\u00ed sa neobracali.",
    "18": "(Ich bahry mali v\u00fd\u0161ku a vzh\u013ead!) Ich bahry, na v\u0161etk\u00fdch \u0161tyroch, boli dookola pln\u00e9 o\u010d\u00ed.",
    "19": "Ke\u010f bytosti i\u0161li, h\u00fdbali sa koles\u00e1 popri nich, ke\u010f sa bytosti zdvihli zo zeme, koles\u00e1 sa zdvihli.",
    "20": "Kadia\u013e chcel \u00eds\u0165 duch, tadia\u013e i\u0161li. Ak duch chcel \u00eds\u0165, zdvihli sa podobne aj koles\u00e1, preto\u017ee v koles\u00e1ch bol duch bytost\u00ed.",
    "21": "Ke\u010f i\u0161li tie, i\u0161li aj ony, ke\u010f tie zastali, zastavili sa aj ony, ke\u010f sa zdvihli zo zeme, zdvihli sa podobne aj koles\u00e1, preto\u017ee v koles\u00e1ch bol duch bytost\u00ed. -",
    "22": "Nad hlavami bytost\u00ed bolo \u010dosi ako obloha, vyzeralo to ako hrozn\u00fd kry\u0161t\u00e1l, roztiahnut\u00fd odhora nad ich hlavami.",
    "23": "Pod oblohou v\u0161ak boli proti sebe rozprestret\u00e9 ich kr\u00eddla. Dve zakr\u00fdvali ka\u017edej telo z jednej i z druhej strany.",
    "24": "I po\u010dul som trepot ich kr\u00eddel ako hukot ve\u013ek\u00fdch v\u00f4d, ako hlas V\u0161emoh\u00faceho. Ke\u010f i\u0161li, bol ve\u013ek\u00fd \u0161\u013eahot ako hu\u010danie t\u00e1bora; ke\u010f post\u00e1li, mali kr\u00eddla uvo\u013enen\u00e9.",
    "25": "A sponad oblohy, ktor\u00e1 bola nad ich hlavami, zaznieval hlas. (Ke\u010f post\u00e1li, mali kr\u00eddla uvo\u013enen\u00e9.)",
    "26": "Nad oblohou, ktor\u00e1 bola nad ich hlavami, bolo \u010dosi ako zaf\u00edrov\u00fd kame\u0148, podobalo sa to tr\u00f3nu, na tom v\u0161ak, \u010do bolo podobn\u00e9 tr\u00f3nu - na \u0148om odhora -, bola postava, ktor\u00e1 vyzerala ako \u010dlovek.",
    "27": "Odhora toho, \u010do vyzeralo ako jeho p\u00e1s, videl som \u010dosi ako leskl\u00fd kov, vyzeralo to ako ohe\u0148, ktor\u00fd m\u00e1 dookola dvor; a oddola toho, \u010do vyzeralo ako jeho p\u00e1s, videl som \u010dosi ako ohe\u0148, ktor\u00fd mal dookola \u017eiaru.",
    "28": "Ako vyzer\u00e1 d\u00faha, ktor\u00e1 je v oblaku v da\u017ediv\u00fd de\u0148, tak vyzerala \u017eiara dookola. Ke\u010f som to uvidel, padol som na tv\u00e1r a po\u010dul som hlas, ktor\u00fd hovoril."
}