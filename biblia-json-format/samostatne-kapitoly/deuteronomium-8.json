{
    "1": "Ka\u017ed\u00e9 prik\u00e1zanie, ktor\u00e9 v\u00e1m ja dnes d\u00e1vam, m\u00e1te n\u00e1le\u017eite plni\u0165, aby ste \u017eili a rozmno\u017eovali sa, vo\u0161li a vlastnili krajinu, ktor\u00fa P\u00e1n odprisahal va\u0161im otcom.",
    "2": "A rozpam\u00e4t\u00favaj sa na cel\u00fa cestu, po ktorej \u0165a P\u00e1n, tvoj Boh, vodil \u0161tyridsa\u0165 rokov na p\u00fa\u0161ti, aby \u0165a pokoril, vysk\u00fa\u0161al a zvedel, \u010do je v tvojom srdci, \u010di bude\u0161 zachov\u00e1va\u0165 jeho pr\u00edkazy, alebo nie.",
    "3": "Pokoril \u0165a a dal ti hladova\u0165; potom \u0165a k\u0155mil mannou, ktor\u00fa si nepoznal ani ty, ani tvoji otcovia, aby ti uk\u00e1zal, \u017ee \u010dlovek ne\u017eije len z chleba, ale \u017ee \u010dlovek m\u00f4\u017ee by\u0165 \u017eiv\u00fd zo v\u0161etk\u00e9ho, \u010do vych\u00e1dza z Bo\u017e\u00edch \u00fast.",
    "4": "Odev sa na tebe nezodral a noha ti neopuchla - a je to \u0161tyridsa\u0165 rokov.",
    "5": "Teda uva\u017euj vo svojom srdci, \u017ee ako \u010dlovek vychov\u00e1va svojho syna, tak P\u00e1n, tvoj Boh, vychov\u00e1val teba.",
    "6": "Zachov\u00e1vaj pr\u00edkazy P\u00e1na, svojho Boha, chodievaj po jeho cest\u00e1ch a boj sa ho.",
    "7": "Ve\u010f P\u00e1n, tvoj Boh, \u0165a chce vovies\u0165 do kr\u00e1snej krajiny, do krajiny potokov, prame\u0148ov a jazier, ktor\u00e9 vyvieraj\u00fa na rovine aj po vrchoch;",
    "8": "do krajiny obilia, ja\u010dme\u0148a a vini\u010da, figovn\u00edka a gran\u00e1tovej jablone, do krajiny ol\u00edv a medu;",
    "9": "do krajiny, kde bude\u0161 bez biedy jes\u0165 svoj chlieb a nebude ti v nej ni\u010d ch\u00fdba\u0165, do krajiny, v ktorej kame\u0148och je \u017eelezo a z ktorej vrchov sa dob\u00fdva me\u010f.",
    "10": "Nu\u017e ke\u010f sa naje\u0161 a nas\u00fdti\u0161, po\u010fakuje\u0161 sa P\u00e1novi za kr\u00e1snu krajinu, ktor\u00fa ti dal. -",
    "11": "D\u00e1vaj pozor, aby si potom nezabudol na P\u00e1na, svojho Boha, a nezanedbal jeho pr\u00edkazy, z\u00e1kony a nariadenia, ktor\u00e9 ti ja dnes uklad\u00e1m;",
    "12": "aby sa nestalo, ke\u010f sa naje\u0161 a nas\u00fdti\u0161, ke\u010f si postav\u00ed\u0161 pekn\u00e9 domy a bude\u0161 v nich b\u00fdva\u0165,",
    "13": "ke\u010f sa tvoj dobytok a ovce rozmno\u017eia, ke\u010f bude\u0161 ma\u0165 hojnos\u0165 striebra a zlata a ke\u010f sa zv\u00e4\u010d\u0161\u00ed tvoje imanie,",
    "14": "\u017ee by sa sprie\u010dilo tvoje srdce a zabudol by si na P\u00e1na, svojho Boha, ktor\u00fd \u0165a vyviedol z Egypta, z domu otroctva,",
    "15": "a ktor\u00fd \u0165a viedol cez ve\u013ek\u00fa a hrozn\u00fa p\u00fa\u0161\u0165, pomedzi hady, vretenice a \u0161korpi\u00f3ny, po vyprahnutej zemi, kde niet nijakej vody; ktor\u00fd ti vyviedol vodu z najtvrd\u0161ej skaly,",
    "16": "ktor\u00fd \u0165a s\u00fdtil na p\u00fa\u0161ti mannou, ktor\u00fa nepoznali tvoji otcovia, aby \u0165a pokoril a vysk\u00fa\u0161al a nakoniec ti preuk\u00e1zal svoje dobrodenie.",
    "17": "Nehovor si teda v srdci: \"Moja vlastn\u00e1 sila a moc mojej ruky mi z\u00edskali toto bohatstvo,\"",
    "18": "le\u017e pam\u00e4taj na P\u00e1na, svojho Boha, ktor\u00fd ti d\u00e1va silu nadob\u00fada\u0165 bohatstvo, aby dodr\u017eal zmluvu, ktor\u00fa odprisahal tvojim otcom, ako je to dnes.",
    "19": "Keby si v\u0161ak napriek tomu zabudol na P\u00e1na, svojho Boha, a chodil by si za cudz\u00edmi bohmi, keby si ich uctieval a kla\u0148al sa im, u\u017e dnes v\u00e1m vyhlasujem, \u017ee \u00faplne vyhyniete.",
    "20": "Aj vy zahyniete tak, ako (zhyn\u00fa) n\u00e1rody, ktor\u00e9 P\u00e1n vyhub\u00ed pred vami, lebo ste nepo\u010d\u00favali hlas P\u00e1na, svojho Boha."
}