{
    "1": "V C\u00e9zarei \u017eil ist\u00fd mu\u017e menom Korn\u00e9lius, stotn\u00edk kohorty, zvanej Italsk\u00e1.",
    "2": "Bol n\u00e1bo\u017en\u00fd a bohabojn\u00fd s cel\u00fdm svoj\u00edm domom. D\u00e1val ve\u013ea almu\u017eien \u013eudu a ustavi\u010dne sa modlil k Bohu.",
    "3": "Raz okolo tretej hodiny popoludn\u00ed videl jasne vo viden\u00ed Bo\u017eieho anjela, ako prich\u00e1dza k nemu a oslovuje ho: \"Korn\u00e9lius!\"",
    "4": "Ale on na neho h\u013eadel a pre\u013eaknut\u00fd povedal: \"\u010co je, Pane?\" Odpovedal mu: \"Tvoje modlitby a tvoje almu\u017eny vyst\u00fapili pred Bo\u017eiu tv\u00e1r a on si na ne spomenul.",
    "5": "A teraz po\u0161li mu\u017eov do Joppe a zavolaj si \u0160imona s pr\u00edmen\u00edm Peter;",
    "6": "b\u00fdva u ist\u00e9ho \u0160imona, garbiara, \u010do m\u00e1 dom pri mori.\"",
    "7": "A ke\u010f anjel, \u010do s n\u00edm hovoril, odi\u0161iel, zavolal si dvoch sluhov a n\u00e1bo\u017en\u00e9ho vojaka z t\u00fdch, \u010do mu boli podriaden\u00ed,",
    "8": "v\u0161etko im porozpr\u00e1val a poslal ich do Joppe.",
    "9": "Na druh\u00fd de\u0148, ke\u010f boli na ceste a bl\u00ed\u017eili sa k mestu, Peter vy\u0161iel okolo poludnia na strechu modli\u0165 sa.",
    "10": "Ke\u010f vyhladol, chcel jes\u0165. K\u00fdm mu pripravovali, padol do vytr\u017eenia.",
    "11": "Videl otvoren\u00e9 nebo a zostupova\u0165 ak\u00fasi n\u00e1dobu, ako ve\u013ek\u00e9 prestieradlo, sp\u00fa\u0161\u0165an\u00e9 za \u0161tyri rohy na zem.",
    "12": "Boli v nej v\u0161etky druhy \u0161tvorno\u017ecov, zemeplazov a nebesk\u00e9 vt\u00e1ctvo.",
    "13": "I zaznel mu hlas: \"Peter, vsta\u0148, zab\u00edjaj a jedz!\"",
    "14": "Ale Peter povedal: \"Nijak\u00fdm \u010dinom, Pane, ve\u010f som nikdy nejedol ni\u010d po\u0161kvrnen\u00e9 a ne\u010dist\u00e9.",
    "15": "Ale hlas sa mu ozval znova, druh\u00fd raz: \"\u010co Boh o\u010distil, ty nenaz\u00fdvaj po\u0161kvrnen\u00fdm.",
    "16": "Toto sa opakovalo tri razy a hne\u010f bola n\u00e1doba vzat\u00e1 do neba.",
    "17": "K\u00fdm bol Peter v rozpakoch, \u010do to bol za \u00fakaz, ktor\u00fd videl, zastali pri br\u00e1ne mu\u017ei, ktor\u00fdch poslal Korn\u00e9lius, a dopytovali sa na \u0160imonov dom.",
    "18": "Zavolali a p\u00fdtali sa, \u010di tam b\u00fdva \u0160imon s pr\u00edmen\u00edm Peter:",
    "19": "Ako Peter prem\u00fd\u0161\u013eal o viden\u00ed, Duch mu povedal: \"H\u013eadaj\u00fa \u0165a traja mu\u017ei.",
    "20": "Vsta\u0148 teda, z\u00ed\u010f dolu a\u00a0bez v\u00e1hania cho\u010f s\u00a0nimi, lebo som ich ja poslal.\"",
    "21": "Peter zi\u0161iel k mu\u017eom a povedal: \"Ja som ten, ktor\u00e9ho h\u013ead\u00e1te. Kv\u00f4li \u010domu ste pri\u0161li?\"",
    "22": "Oni povedali: \"Stotn\u00edk Korn\u00e9lius, spravodliv\u00fd a bohabojn\u00fd mu\u017e, ktor\u00e9mu cel\u00fd \u017eidovsk\u00fd n\u00e1rod vyd\u00e1va svedectvo, dostal pokyn od sv\u00e4t\u00e9ho anjela aby si \u0165a pozval do domu a vypo\u010dul tvoje slov\u00e1.\"",
    "23": "Zavolal ich teda dnu a pohostil. Na druh\u00fd de\u0148 vstal a \u0161iel s nimi a niektor\u00ed bratia z Joppe ho sprev\u00e1dzali.",
    "24": "V \u010fal\u0161\u00ed de\u0148 pri\u0161iel do C\u00e9zarey. Korn\u00e9lius ich u\u017e \u010dakal spolu s pozvan\u00fdmi pr\u00edbuzn\u00fdmi a najbli\u017e\u0161\u00edmi priate\u013emi.",
    "25": "Ke\u010f Peter prich\u00e1dzal, Korn\u00e9lius mu vy\u0161iel v \u00fastrety, padol mu k noh\u00e1m a poklonil sa.",
    "26": "Ale Peter ho zdvihol a povedal mu: \"Vsta\u0148, aj ja som len \u010dlovek.\"",
    "27": "Ako sa s n\u00edm rozpr\u00e1val, vo\u0161iel dnu a na\u0161iel tam mnoho zhroma\u017eden\u00fdch.",
    "28": "I\u00a0povedal im: \u201eVy viete, \u017ee \u017did sa nesmie spol\u010di\u0165' ani stretn\u00fa\u0165 s\u00a0cudzincom. Ale mne Boh uk\u00e1zal, \u017ee nem\u00e1m nikoho naz\u00fdva\u0165' po\u0161kvrnen\u00fdm alebo ne\u010dist\u00fdm \u010dlovekom.",
    "29": "Preto som pri\u0161iel bez v\u00e1hania, ke\u010f ste ma pozvali. A p\u00fdtam sa, kv\u00f4li \u010domu ste ma pozvali?\"",
    "30": "Korn\u00e9lius povedal: \"S\u00fa to \u0161tyri dni pr\u00e1ve v t\u00fato hodinu, \u010do som sa o tretej hodine popoludn\u00ed modlil vo svojom dome. Tu predo mnou zastal mu\u017e v bielom odeve",
    "31": "a povedal mi: \"Korn\u00e9lius, tvoja modlitba je vysly\u0161an\u00e1 a Boh si spomenul na tvoje almu\u017eny.",
    "32": "Po\u0161li teda do Joppe a zavolaj si \u0160imona s pr\u00edmen\u00edm Peter; b\u00fdva v dome garbiara \u0160imona pri mori.\"",
    "33": "Hne\u010f som teda poslal po teba a ty si dobre urobil, \u017ee si pri\u0161iel. A teraz sme my v\u0161etci tu pred Bo\u017eou tv\u00e1rou, aby sme vypo\u010duli v\u0161etko, \u010do ti P\u00e1n prik\u00e1zal.\"",
    "34": "Vtedy Peter otvoril \u00fasta a povedal: \"Naozaj pozn\u00e1vam, \u017ee Boh nenad\u0155\u017ea nikomu,",
    "35": "ale v ka\u017edom n\u00e1rode mu je mil\u00fd ten, kto sa ho boj\u00ed a kon\u00e1 spravodlivo.",
    "36": "Synom Izraela zoslal slovo a zvestoval pokoj skrze Je\u017ei\u0161a Krista; on je P\u00e1nom v\u0161etk\u00fdch:",
    "37": "Vy viete, \u010do sa po\u010dn\u00fac od Galiley po krste, ktor\u00fd hl\u00e1sal J\u00e1n, dialo po celej Judei;",
    "38": "ako Boh pomazal Je\u017ei\u0161a z Nazareta Duchom Sv\u00e4t\u00fdm a mocou a on chodil, dobre robil a uzdravoval v\u0161etk\u00fdch posadnut\u00fdch diablom, lebo bol s n\u00edm Boh.",
    "39": "A my sme svedkami v\u0161etk\u00e9ho, \u010do urobil v judejskej krajine i v Jeruzaleme. Ale zavesili ho na drevo a zabili.",
    "40": "Boh ho tretieho d\u0148a vzkriesil a dal mu, aby sa zjavil",
    "41": "- nie v\u0161etk\u00e9mu \u013eudu, ale svedkom, ktor\u00fdch Boh vopred ur\u010dil, n\u00e1m, \u010do sme s n\u00edm po jeho zm\u0155tvychvstan\u00ed jedli a pili.",
    "42": "A prik\u00e1zal n\u00e1m, aby sme \u013eudu hl\u00e1sali a dosved\u010dovali, \u017ee to jeho Boh ustanovil za sudcu \u017eiv\u00fdch i m\u0155tvych.",
    "43": "Jemu vyd\u00e1vaj\u00fa v\u0161etci proroci svedectvo, \u017ee pre jeho meno dosiahne odpustenie hriechov ka\u017ed\u00fd, kto v neho ver\u00ed.\"",
    "44": "K\u00fdm Peter toto hovoril, zost\u00fapil Duch Sv\u00e4t\u00fd na v\u0161etk\u00fdch, \u010do po\u010d\u00favali slovo.",
    "45": "A veriaci z obriezky, \u010do pri\u0161li s Petrom, \u017easli, \u017ee sa dar Ducha Sv\u00e4t\u00e9ho vylial aj na pohanov,",
    "46": "lebo ich po\u010duli hovori\u0165 jazykmi a velebi\u0165 Boha. Vtedy Peter povedal:",
    "47": "\"M\u00f4\u017ee e\u0161te niekto zabr\u00e1ni\u0165, aby boli vodou pokrsten\u00ed t\u00ed, \u010do dostali Ducha Sv\u00e4t\u00e9ho tak ako my?\"",
    "48": "A rozk\u00e1zal ich pokrsti\u0165 v mene Je\u017ei\u0161a Krista. Potom ho prosili, aby u nich nieko\u013eko dn\u00ed zostal."
}