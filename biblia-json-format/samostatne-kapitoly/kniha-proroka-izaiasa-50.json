{
    "1": "Toto hovor\u00ed P\u00e1n: \"Kde je priepustn\u00fd list va\u0161ej matky, ktor\u00fdm som ju prepustil? Alebo kto je m\u00f4j verite\u013e, ktor\u00e9mu som v\u00e1s predal? H\u013ea, pre svoje hriechy ste boli predan\u00ed, pre va\u0161e zlo\u010diny bola prepusten\u00e1 va\u0161a matka.",
    "2": "Pri\u0161iel som, pre\u010do\u017ee nebolo nikoho, volal som, a nik neodpovedal? \u010ci mi je ruka prikr\u00e1tka spasi\u0165? A \u010di nem\u00e1m sily vyslobodi\u0165? H\u013ea, svojou hrozbou vysu\u0161ujem more a rieky na p\u00fa\u0161\u0165 obraciam, ich ryby pohnij\u00fa v nedostatku vody a bud\u00fa zmiera\u0165 od sm\u00e4du.",
    "3": "Nebes\u00e1 odejem \u010dier\u0148avou, vrecovinu im urob\u00edm z\u00e1vojom.\"",
    "4": "P\u00e1n, Jahve, mi dal jazyk u\u010den\u00edcky, aby som vedel slovom posilni\u0165 unaven\u00e9ho. Ka\u017ed\u00e9 r\u00e1no preb\u00fadza mi ucho, aby som po\u010d\u00faval ako u\u010den\u00edk.",
    "5": "P\u00e1n, Jahve, mi otvoril ucho a ja som neodporoval, nazad som neust\u00fapil.",
    "6": "Svoj chrb\u00e1t som nastavil t\u00fdm, \u010do bili, a svoje l\u00edca t\u00fdm, \u010do trhali, tv\u00e1r som si neskryl pred potupou a slinou.",
    "7": "P\u00e1n, Jahve, mi pom\u00e1ha, preto nebudem zahanben\u00fd. Preto som si zatvrdil tv\u00e1r s\u0165a kreme\u0148 a viem, \u017ee sa nezahanb\u00edm.",
    "8": "Bl\u00edzko je, \u010do mi d\u00e1 za pravdu, kto sa chce pravoti\u0165 so mnou? - Postavme\u017ee sa zo\u010di-vo\u010di! Kto je moj\u00edm \u017ealobcom? - Nech prist\u00fapi ku mne!",
    "9": "H\u013ea, P\u00e1n, Jahve, mi pom\u00e1ha, kto ma ods\u00fadi? H\u013ea, v\u0161etci sa zoder\u00fa ako r\u00facho, mo\u013e ich zo\u017eerie.",
    "10": "Kto z v\u00e1s sa boj\u00ed P\u00e1na, kto \u010duje hlas jeho slu\u017eobn\u00edka, kto chod\u00ed v tm\u00e1ch a nem\u00e1 \u017eiary, nech d\u00fafa v meno P\u00e1novo a spolieha sa na svojho Boha!",
    "11": "H\u013ea, v\u0161etci, \u010do za\u017e\u00edhate ohe\u0148 a opasujete si fakle, vst\u00fapte do \u017eiary svojho oh\u0148a a do fakie\u013e, \u010do ste roznietili. Z mojej ruky sa v\u00e1m to stane, budete le\u017ea\u0165 v bolestiach."
}