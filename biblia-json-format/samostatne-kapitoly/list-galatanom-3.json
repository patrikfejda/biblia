{
    "1": "Nerozumn\u00ed Gala\u0165ania, kto v\u00e1m po\u010daril? Ve\u010f v\u00e1m bol pred o\u010dami zobrazen\u00fd Je\u017ei\u0161 Kristus ukri\u017eovan\u00fd!",
    "2": "Iba to by som sa r\u00e1d od v\u00e1s dozvedel: Dostali ste Ducha zo skutkov pod\u013ea z\u00e1kona, alebo z poslu\u0161nosti viery?",
    "3": "Tak\u00ed ste hl\u00fapi?! Za\u010dali ste Duchom a teraz kon\u010d\u00edte telom?",
    "4": "To\u013eko ste za\u017eili a nadarmo? Keby to bolo len nadarmo!",
    "5": "A ten, ktor\u00fd v\u00e1m d\u00e1va Ducha a rob\u00ed medzi vami z\u00e1zraky, rob\u00ed to na z\u00e1klade skutkov pod\u013ea z\u00e1kona, alebo z poslu\u0161nosti viery?",
    "6": "Tak ako Abrah\u00e1m uveril Bohu a po\u010d\u00edtalo sa mu to za spravodlivos\u0165.",
    "7": "Vedzte teda, \u017ee t\u00ed, \u010do s\u00fa z viery, s\u00fa Abrah\u00e1mov\u00fdmi synmi.",
    "8": "P\u00edsmo predv\u00eddalo, \u017ee Boh z viery ospravedln\u00ed pohanov, preto predpovedalo Abrah\u00e1movi: \"V tebe bud\u00fa po\u017eehnan\u00e9 v\u0161etky n\u00e1rody.\"",
    "9": "Teda t\u00ed, \u010do s\u00fa z viery, s\u00fa \u017eehnan\u00ed s veriacim Abrah\u00e1mom.",
    "10": "No v\u0161etci, \u010do s\u00fa zo skutkov pod\u013ea z\u00e1kona, s\u00fa pod kliatbou, ve\u010f je nap\u00edsan\u00e9: \"Prekliaty je ka\u017ed\u00fd, kto nevytrv\u00e1 vo v\u0161etkom, \u010do je nap\u00edsan\u00e9 v knihe Z\u00e1kona, aby to konal.\"",
    "11": "A je zjavn\u00e9, \u017ee z\u00e1kon neospravedl\u0148uje nikoho pred Bohom, lebo spravodliv\u00fd bude \u017ei\u0165 z viery.",
    "12": "Z\u00e1kon v\u0161ak nie je z viery, ale kto ich bude plni\u0165, bude z nich \u017ei\u0165.",
    "13": "Kristus n\u00e1s vyk\u00fapil spod kliatby z\u00e1kona t\u00fdm, \u017ee sa za n\u00e1s stal kliatbou, lebo je nap\u00edsan\u00e9: \"Prekliaty je ka\u017ed\u00fd, kto vis\u00ed na dreve,\"",
    "14": "aby v Kristovi Je\u017ei\u0161ovi pre\u0161lo Abrah\u00e1movo po\u017eehnanie na pohanov, aby sme skrze vieru dostali pris\u013e\u00faben\u00e9ho Ducha.",
    "15": "Bratia, hovor\u00edm to po \u013eudsky: U\u017e potvrden\u00fd \u013eudsk\u00fd z\u00e1vet nik neru\u0161\u00ed, ani k nemu ni\u010d neprid\u00e1va.",
    "16": "Pris\u013e\u00fabenia boli dan\u00e9 Abrah\u00e1movi a jeho potomstvu. Nehovor\u00ed: \"A potomkom,\" akoby \u0161lo o mnoh\u00fdch, ale o jedn\u00e9ho: \"A tvojmu potomstvu,\" a n\u00edm je Kristus.",
    "17": "Ale hovor\u00edm toto: Zmluvu potvrden\u00fa Bohom neru\u0161\u00ed z\u00e1kon, vydan\u00fd po \u0161tyristotridsiatich rokoch, aby tak zmaril pris\u013e\u00fabenie.",
    "18": "Lebo ak je dedi\u010dstvo zo z\u00e1kona, u\u017e nie je z pris\u013e\u00fabenia. Ale Abrah\u00e1movi ho Boh daroval skrze pris\u013e\u00fabenie.",
    "19": "Na\u010do je teda z\u00e1kon? Bol pridan\u00fd pre priestupky, k\u00fdm nepr\u00edde potomstvo, ktor\u00e9mu bolo dan\u00e9 pris\u013e\u00fabenie, a bol vyhl\u00e1sen\u00fd skrze anjelov rukou prostredn\u00edka.",
    "20": "Ale niet prostredn\u00edka tam, kde ide o jedn\u00e9ho; a Boh je jeden.",
    "21": "Je teda z\u00e1kon proti Bo\u017e\u00edm pris\u013e\u00fabeniam? V\u00f4bec nie! Ve\u010f keby bol b\u00fdval dan\u00fd z\u00e1kon, ktor\u00fd by mohol o\u017eivova\u0165 potom by spravodlivos\u0165 bola naozaj zo z\u00e1kona.",
    "22": "Ale P\u00edsmo uzavrelo v\u0161etko pod hriech, aby veriaci dostali pris\u013e\u00fabenie z viery v Je\u017ei\u0161a Krista.",
    "23": "No k\u00fdm nepri\u0161la viera, boli sme zajatci pod dozorom z\u00e1kona pre t\u00fa vieru ktor\u00e1 sa mala zjavi\u0165.",
    "24": "A tak bol z\u00e1kon na\u0161\u00edm vychov\u00e1vate\u013eom pre Krista, aby sme boli ospravedlnen\u00ed z viery.",
    "25": "Ale ke\u010f pri\u0161la viera, u\u017e nepodliehame vychov\u00e1vate\u013eovi.",
    "26": "Ve\u010f skrze vieru v Kristovi Je\u017ei\u0161ovi ste v\u0161etci Bo\u017e\u00edmi synmi.",
    "27": "Lebo v\u0161etci, \u010do ste pokrsten\u00ed v Kristovi, Krista ste si obliekli.",
    "28": "U\u017e niet \u017dida ani Gr\u00e9ka, niet otroka ani slobodn\u00e9ho, niet mu\u017ea a \u017eeny, lebo vy v\u0161etci ste jeden v Kristovi Je\u017ei\u0161ovi.",
    "29": "A ke\u010f ste Kristovi, ste Abrah\u00e1mov\u00fdm potomstvom a pod\u013ea pris\u013e\u00fabenia dedi\u010dmi."
}