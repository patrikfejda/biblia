{
    "1": "Nunov syn Jozue vyslal tajne zo Setim na v\u00fdzvedy dvoch mu\u017eov a prik\u00e1zal im: \"Cho\u010fte, prezrite krajinu a najm\u00e4 Jericho!\" Nato odi\u0161li. Pri\u0161li do domu neviestky menom Rachab, kde chceli prenocova\u0165.",
    "2": "Kr\u00e1\u013e Jericha v\u0161ak dostal spr\u00e1vu: \"V noci sem vo\u0161lo nieko\u013eko Izraelitov vyzveda\u0165 krajinu!\"",
    "3": "A kr\u00e1\u013e Jericha poslal Rachabe odkaz: \"Vydaj mu\u017eov, ktor\u00ed pri\u0161li k tebe a ubytovali sa v tvojom dome! Pri\u0161li vyzveda\u0165 cel\u00fa krajinu.\"",
    "4": "Ale \u017eena vzala obidvoch mu\u017eov a ukryla ich. Potom vravela: \"Je pravda, pri\u0161li ku mne dvaja mu\u017eovia, ale ja som nevedela, odkia\u013e s\u00fa.",
    "5": "Ke\u010f mali za tmy zatvori\u0165 br\u00e1nu, mu\u017eovia vy\u0161li. Ale kam \u0161li, to neviem. R\u00fdchle utekajte za nimi! Azda ich e\u0161te dohon\u00edte.\"",
    "6": "Potom ich vyviedla na strechu (svojho domu) a ukryla pod \u013eanov\u00fdm pazder\u00edm, ktor\u00e9 mala rozlo\u017een\u00e9 na streche.",
    "7": "Mu\u017eovia v\u0161ak, (ktor\u00ed do\u0161li s odkazom) prenasledovali ich smerom k Jord\u00e1nu a\u017e po brody: ke\u010f prenasledovatelia vy\u0161li, mestsk\u00fa br\u00e1nu hne\u010f zatvorili. -",
    "8": "Prv, ne\u017e usnuli (t\u00ed, \u010do sa ukr\u00fdvali), \u017eena vyst\u00fapila k nim na strechu",
    "9": "a vravela mu\u017eom: \"Viem, \u017ee v\u00e1m P\u00e1n dal t\u00fato krajinu; do\u013eahol na n\u00e1s strach pred vami a v\u0161etci obyvatelia krajiny sa chvej\u00fa pred vami hr\u00f4zou.",
    "10": "Dopo\u010duli sme sa, \u017ee P\u00e1n vysu\u0161il pred vami vody \u010cerven\u00e9ho mora, ke\u010f ste vych\u00e1dzali z Egypta; a tie\u017e \u010do ste urobili dvom amorejsk\u00fdm kr\u00e1\u013eom za Jord\u00e1nom, Sehonovi a Ogovi, na ktor\u00fdch ste vykonali kliatbu.",
    "11": "Ke\u010f sme sa to dozvedeli, na\u0161e srdce strachom ochablo a nik u\u017e nemal odvahy proti v\u00e1m. Lebo P\u00e1n, v\u00e1\u0161 Boh, je Bohom hore na nebesiach i dolu na zemi.",
    "12": "Teraz mi v\u0161ak prisahajte na P\u00e1na, \u017ee ako som ja v\u00e1m preuk\u00e1zala l\u00e1skavos\u0165, takisto aj vy preuk\u00e1\u017eete l\u00e1skavos\u0165 mojej rodine. Dajte mi spo\u013eahliv\u00e9 znamenie,",
    "13": "\u017ee zachov\u00e1te pri \u017eivote m\u00f4jho otca a moju matku, mojich bratov a moje sestry, aj v\u0161etk\u00fdch ich pr\u00edbuzn\u00fdch, \u017ee n\u00e1s zachr\u00e1nite pred smr\u0165ou.\"",
    "14": "Mu\u017eovia jej odpovedali: \"Vlastn\u00fdm \u017eivotom ru\u010d\u00edme za v\u00e1s, ale iba vtedy, ke\u010f nezrad\u00edte na\u0161u vec. A\u017e n\u00e1m P\u00e1n d\u00e1 t\u00fato krajinu, preuk\u00e1\u017eeme ti l\u00e1skavos\u0165 a vernos\u0165.\"",
    "15": "Potom ich spustila oknom po povraze, lebo jej dom sa opieral o m\u00far, b\u00fdvala toti\u017e v mestskom m\u00fare.",
    "16": "A povedala im: \"Cho\u010fte na vrchy, aby sa s vami nestretli (va\u0161i) prenasledovatelia, a skr\u00fdvajte sa tam tri dni, k\u00fdm sa prenasledovatelia nenavr\u00e1tia. Potom m\u00f4\u017eete \u00eds\u0165 svojou cestou.\"",
    "17": "Mu\u017eovia jej vraveli: \"T\u00e1to pr\u00edsaha, ktorou si n\u00e1s zaprisahala, zav\u00e4zuje n\u00e1s len vtedy,",
    "18": "ke\u010f pri na\u0161om pr\u00edchode do krajiny privia\u017ee\u0161 tento \u010derven\u00fd povraz na okno, ktor\u00fdm si n\u00e1s spustila, a ke\u010f vezme\u0161 k sebe do domu svojho otca, svoju matku, svojich bratov a cel\u00fa svoju rodinu.",
    "19": "Kto vykro\u010d\u00ed z dvier tvojho domu von, toho krv bude na jeho hlave, my budeme bez viny. A zasa kto bude s tebou v dome, toho krv padne na na\u0161u hlavu, keby sa ho niekto dotkol.",
    "20": "Ale ak prezrad\u00ed\u0161 t\u00fato na\u0161u vec, nebude n\u00e1s viaza\u0165 pr\u00edsaha, ktorou si n\u00e1s zaprisahala.\"",
    "21": "Ona odpovedala: \"Nech sa stane tak, ako hovor\u00edte!\" Potom ich prepustila. Ke\u010f sa vzdialili, priviazala \u010derven\u00fd povraz na okno. -",
    "22": "Oni odi\u0161li a \u0161li na vrchy. Tam zostali tri dni, k\u00fdm sa prenasledovatelia nevr\u00e1tili. Prenasledovatelia ich h\u013eadali po v\u0161etk\u00fdch cest\u00e1ch, ale nena\u0161li ich.",
    "23": "Potom sa obidvaja mu\u017eovia vydali na spiato\u010dn\u00fa cestu; zost\u00fapili z vrchov, prekro\u010dili Jord\u00e1n a pri\u0161li k Nunovmu synovi Jozuemu. Porozpr\u00e1vali mu v\u0161etko, \u010do sa im prihodilo.",
    "24": "Povedali Jozuemu: \"P\u00e1n n\u00e1m dal do r\u00fak cel\u00fa t\u00fato krajinu. V\u0161etci obyvatelia krajiny maj\u00fa pred nami hrozn\u00fd strach.\""
}