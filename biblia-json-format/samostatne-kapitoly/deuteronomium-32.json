{
    "1": "\"Nebes\u00e1, \u010dujte, rozpr\u00e1va\u0165 budem, zem nech na\u010d\u00fava slov\u00e1m mojich \u00fast!",
    "2": "Nech sp\u0155cha ako d\u00e1\u017e\u010f moje u\u010denie, nech kvapk\u00e1 s\u0165a rosa moja v\u00fdre\u010dnos\u0165; ako d\u00e1\u017e\u010f na zele\u0148, s\u0165a kvapky na tr\u00e1vnik.",
    "3": "Lebo budem hl\u00e1sa\u0165 P\u00e1novo meno: pripravte oslavu n\u00e1\u0161mu P\u00e1novi!",
    "4": "Skalou je: dokonal\u00e9 je jeho dielo, lebo v\u0161etky jeho cesty s\u00fa spravodliv\u00e9. Boh je vern\u00fd a bez nepr\u00e1vosti, spravodliv\u00fd je a priamy.",
    "5": "Zle sa k nemu zachovali synovia nezdarn\u00ed, pokolenie zl\u00e9 a za\u0165at\u00e9.",
    "6": "Takto sa odpl\u00e1cate P\u00e1novi, \u013eud zaduben\u00fd a hl\u00fapy?! A nie je on tvoj otec, ktor\u00fd &#65533;a stvoril, nie on &#65533;a stv\u00e1rnil a pevne postavil?",
    "7": "Spomni si na dni za\u0161l\u00e9 d\u00e1vno uv\u00e1\u017ete roky v\u0161etk\u00fdch pokolen\u00ed! Sp\u00fdtaj sa svojho otca a on ti vyjav\u00ed, starcov svojich a rozpovedia ti:",
    "8": "kedy ur\u010doval Najvy\u0161\u0161\u00ed kraje n\u00e1rodom, kedy podelil Adamov\u00fdch synov, vymedzil n\u00e1rodom hranice d\u013ea po\u010dtu synov Izraelov\u00fdch.",
    "9": "P\u00e1nov\u00fdm podielom je toti\u017e jeho \u013eud, Jakub je \u00fadelom jeho dedi\u010dstva.",
    "10": "Na\u0161iel ho na pustej zemi, na mieste divokom, v rev\u00facej pustine. Ujal sa ho a d\u00e1val na\u0148 pozor, striehol ho ako zrenicu oka.",
    "11": "Jak orol zob\u00fadza svoje hniezdo, kr\u00fa\u017ei nad svojimi ml\u00e1\u010fatami, tak rozp\u00e4l svoje kr\u00eddla, chytil ho, niesol ho na svojich perutiach.",
    "12": "P\u00e1n s\u00e1m ho viedol, nijak\u00fd cudz\u00ed boh nebol mu na pomoc.",
    "13": "Doviedol ho na v\u00fd\u0161iny zeme, s\u00fdtil ho po\u013en\u00fdmi plodmi, sa\u0165 mu dal med zo skaly a olej z tvrd\u00e9ho kreme\u0148a;",
    "14": "maslo kravsk\u00e9 i mlieko od oviec s tukom jah\u0148ac\u00edm a baran\u00edm. B\u00fdky a capy z B\u00e1\u0161anu s mastn\u00fdm jadrom p\u0161enice, a krv vini\u010da si pil, v\u00edna prevz\u00e1cne. III.",
    "15": "Jakub jedol a nas\u00fdtil sa, stu\u010dnel mil\u00e1\u010dik a sprie\u010dil sa, stu\u010dnel, vyk\u0155mil, vyp\u00e1sol sa; zanechal Boha, svojho Tvorcu, pohrdol Skalou svojej sp\u00e1sy.",
    "16": "Dr\u00e1\u017edievali ho cudz\u00edmi bohmi, rozhor\u010dovali ho ohavnos\u0165ami.",
    "17": "Obetovali besom, \u010do nie s\u00fa bohmi, bohom, o ktor\u00fdch nemali tu\u0161enia. Nov\u00fdm, \u010do pri\u0161li ned\u00e1vno, ktor\u00fdch si nectili va\u0161i otcovia.",
    "18": "Skalu si zanedbal, ktor\u00e1 \u0165a zrodila, a zabudol si na Boha, svojho Tvorcu. IV.",
    "19": "P\u00e1n to videl a pohrdol nimi, rozhnevan\u00fd svojimi synmi a dc\u00e9rami.",
    "20": "A povedal: \"Svoju tv\u00e1r ukryjem pred nimi, uvid\u00edm, ako skon\u010dia, ve\u010f s\u00fa zvrhl\u00fdm pokolen\u00edm, synovia, v ktor\u00fdch viery niet.",
    "21": "Oni m\u0148a dr\u00e1\u017edili t\u00fdm, ktor\u00fd nie je boh, rozhor\u010dovali ma svojimi klamn\u00fdmi modlami. Ja ich podr\u00e1\u017edim t\u00fdm, ktor\u00fd nie je \u013eud - pochab\u00fdm n\u00e1rodom ich rozhor\u010d\u00edm.",
    "22": "Bo ohe\u0148 za\u017eal sa od m\u00f4jho hnevu a p\u00e1\u013eou prenikne a\u017e na dno podsvetia a zhltne zem i jej plody a do tla vyp\u00e1li z\u00e1klady h\u00f4r;",
    "23": "a nakop\u00edm im ne\u0161\u0165ast\u00ed na ne\u0161\u0165astia a vypust\u00edm na nich v\u0161etky svoje \u0161\u00edpy.",
    "24": "Umoria sa hladom a sp\u00e1lia hor\u00fa\u010dkou a n\u00e1kazou odpornou. Aj zuby zverov po\u0161tvem na nich a plazy s jedom sa vle\u010d\u00face po zemi.",
    "25": "Vonku ich bude ni\u010di\u0165 me\u010d a hr\u00f4za v komor\u00e1ch: mlad\u00edka tak ako pannu, kojenca so starcom. V.",
    "26": "Vyriekol by som: Vnivo\u010d ich privediem, vyhlad\u00edm pamiatku na nich u \u013eudu -",
    "27": "keby som sa p\u00fdchy nepriate\u013ea neb\u00e1l, aby to ich protivn\u00edci nech\u00e1pali zle, aby azda nevraveli: \"Na\u0161a ruka sa vyv\u00fd\u0161ila, ni\u010d z toho neurobil P\u00e1n!\"",
    "28": "Lebo ten \u013eud je bezradn\u00fd a vn\u00edmavosti v nich niet.",
    "29": "Keby m\u00fadri boli, ch\u00e1pali by to, spoznali by, ak\u00fd ich \u010dak\u00e1 koniec:",
    "30": "Ako\u017ee, jeden bude prenasledova\u0165 tis\u00edce a dvaja za\u017een\u00fa desa\u0165tis\u00edc? \u010ci nie zato, \u017ee ich vlastn\u00fd Boh predal a P\u00e1n ich vydal?!\"",
    "31": "Ve\u010f ich boh nie je narove\u0148 n\u00e1\u0161mu Bohu, aj na\u0161i nepriatelia sami s\u00fa svedkami!",
    "32": "Naisto, z r\u00e9vy Sodom\u010danov je ich r\u00e9va a z rol\u00ed gomorsk\u00fdch; ich hrozno je hrozno otravn\u00e9, strapce m\u00e1 zhorknut\u00e9.",
    "33": "Dra\u010d\u00ed jed je ich v\u00edno a hadia \u017el\u010d ukrutn\u00e1.",
    "34": "\"Vari sa to u m\u0148a neopatruje, zape\u010daten\u00e9 v mojich pokladniciach?",
    "35": "Moja bude pomsta a odveta v de\u0148, ke\u010f sa im podlomia nohy. Ve\u010f ich de\u0148 z\u00e1hubn\u00fd sa pribli\u017euje a ich krut\u00fd osud je nabl\u00edzku.\" VI.",
    "36": "Lebo P\u00e1n uchr\u00e1nil pr\u00e1vo svojho \u013eudu a milosrdn\u00fd bude k svojim sluhom. Ke\u010f uzrie ochabova\u0165 ruku a hyn\u00fa\u0165 otrokov i slobodn\u00fdch,",
    "37": "povie: \"Kde\u017ee s\u00fa ich bohovia, skala, ku ktorej sa utiekali?",
    "38": "T\u00ed, \u010do z ich obet\u00ed jed\u00e1vali tuk, obetn\u00e9 v\u00edno p\u00edjavali od nich? No\u017ee, nech vstan\u00fa a nech v\u00e1m pom\u00f4\u017eu, nech s\u00fa v\u00e1m z\u00e1\u0161titou!",
    "39": "Pozrite: Ja som s\u00e1m jedin\u00fd a niet Boha okrem m\u0148a; ja zab\u00edjam, aj \u017eivot navraciam, zra\u0148ujem, aj uzdravujem; a niet toho, kto by z mojej ruky vyk\u013azol! VII.",
    "40": "Veru pozdvihujem k nebu svoju ruku a poviem: \u017di\u0165 budem naveky,",
    "41": "ke\u010f naostr\u00edm si bl\u00fdskav\u00fd svoj me\u010d a priberie sa moja ruka k s\u00fadu, vr\u00e1tim pomstu svojim protivn\u00edkom a poodpl\u00e1cam t\u00fdm, \u010do ma nen\u00e1vidia.",
    "42": "Napoj\u00edm krvou svoje \u0161\u00edpy a m\u00f4j me\u010d hlta\u0165 bude m\u00e4so - z krvi pobit\u00fdch a zajat\u00fdch, z hlavy nepriate\u013esk\u00fdch vodcov!\"",
    "43": "Plesajte, n\u00e1rody, nad jeho \u013eudom, -",
    "44": "Moj\u017ei\u0161 pri\u0161iel a hlasno predniesol v\u0161etky slov\u00e1 tejto piesne \u013eudu - on a Nunov syn Jozue.",
    "45": "A ke\u010f Moj\u017ei\u0161 dokon\u010dil v\u0161etky tieto slov\u00e1, ktor\u00e9 predn\u00e1\u0161al Izraelovi,",
    "46": "povedal im: \"Ulo\u017ete si v\u0161etky tieto slov\u00e1, ktor\u00e9 v\u00e1m dnes ohlasujem, do srdca a prikazujte ich zachov\u00e1va\u0165 svojim synom, kona\u0165 a plni\u0165 v\u0161etko, \u010do je predp\u00edsan\u00e9 v tomto z\u00e1kone.",
    "47": "Lebo sa v\u00e1m neukladaj\u00fa nadarmo, ale aby ste skrze ne \u017eili. Ke\u010f ich spln\u00edte, budete dlho na\u017eive v krajine, do ktorej sa uber\u00e1te, aby ste ju vlastnili, ke\u010f prejdete cez Jord\u00e1n.\" -",
    "48": "A v ten ist\u00fd de\u0148 hovoril P\u00e1n Moj\u017ei\u0161ovi:",
    "49": "\"Vyst\u00fap tam na pohorie Abarim, na vrch Nebo, ktor\u00fd je v kraji Moab oproti Jerichu, pozri si krajinu Kana\u00e1n, ktor\u00fa chcem da\u0165 Izraelu do vlastn\u00edctva, a tam na vrchu zomri!",
    "50": "Ke\u010f na\u0148 vyst\u00fapi\u0161, pripoj\u00ed\u0161 sa k svojmu \u013eudu tak, ako umrel tvoj brat \u00c1ron na vrchu Hor a pripojil sa k svojmu \u013eudu,",
    "51": "lebo ste sa previnili proti mne uprostred Izraela pri vode Mer\u00edba-K\u00e1de\u0161 na p\u00fa\u0161ti Sin; preto\u017ee ste ma neohlasovali ako Sv\u00e4t\u00e9ho uprostred Izraela.",
    "52": "Preto len zbl\u00edzka uvid\u00ed\u0161 krajinu, ale do krajiny, ktor\u00fa d\u00e1m synom Izraela, nevkro\u010d\u00ed\u0161.\""
}