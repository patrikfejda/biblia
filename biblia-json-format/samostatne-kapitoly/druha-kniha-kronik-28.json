{
    "1": "Achaz mal dvadsa\u0165 rokov, ke\u010f sa stal kr\u00e1\u013eom, a \u0161estn\u00e1s\u0165 rokov kra\u013eoval v Jeruzaleme. Nerobil, \u010do sa p\u00e1\u010di P\u00e1novi, ako jeho otec D\u00e1vid.",
    "2": "I\u0161iel po ceste izraelsk\u00fdch kr\u00e1\u013eov, ba dal aj sochy ulia\u0165 pre b\u00e1lov,",
    "3": "p\u00e1lil kadidlo v \u00fadol\u00ed Benenom a svojich synov previedol cez ohe\u0148 pod\u013ea ohavnost\u00ed pohanov, ktor\u00fdch P\u00e1n vyhnal spred Izraelitov.",
    "4": "Obetoval a p\u00e1lil tymian na v\u00fd\u0161in\u00e1ch, na kopcoch a pod ka\u017ed\u00fdm zelen\u00fdm stromom.",
    "5": "Preto ho P\u00e1n, jeho Boh, vydal do ruky kr\u00e1\u013ea Aramej\u010danov, ktor\u00ed ho porazili, zobrali mno\u017estvo zajatcov a odviedli ich do Damasku. Dostal sa aj do ruky izraelsk\u00e9ho kr\u00e1\u013ea, ktor\u00fd mu sp\u00f4sobil ve\u013ek\u00fa por\u00e1\u017eku.",
    "6": "Romeli\u00e1\u0161ov syn Pekach zabil za jedin\u00fd de\u0148 stodvadsa\u0165tis\u00edc J\u00fadovcov, v\u0161etko udatn\u00fdch bojovn\u00edkov, preto\u017ee opustili P\u00e1na, Boha svojich otcov.",
    "7": "Efraimsk\u00fd hrdina Zechri zabil kr\u00e1\u013eovho syna Ma\u00e1si\u00e1\u0161a, spr\u00e1vcu domu Ezrikama a Elkanu, druh\u00e9ho po kr\u00e1\u013eovi.",
    "8": "Synovia Izraela vzali od svojich bratov do zajatia dvestotis\u00edc \u017eien, chlapcov a diev\u010dat; nabrali od nich aj mno\u017estvo koristi a koris\u0165 odniesli do Sam\u00e1rie.",
    "9": "Bol tam P\u00e1nov prorok menom Oded. Ten vy\u0161iel pred vojsko, ktor\u00e9 prich\u00e1dzalo do Sam\u00e1rie a povedal im: \"H\u013ea, P\u00e1n, Boh va\u0161ich otcov, sa rozhneval na J\u00fadovcov a vydal ich do va\u0161ej ruky a vy ste ich vra\u017edili so z\u00farivos\u0165ou, ktor\u00e1 siahala a\u017e do neba.",
    "10": "A teraz zam\u00fd\u0161\u013eate podrobi\u0165 si synov J\u00fadu a Jeruzalema za otrokov a otrokyne. Ale neprevinili ste sa aj vy sami proti P\u00e1novi, svojmu Bohu?!",
    "11": "Teraz ma teda posl\u00fachnite a po\u0161lite sp\u00e4\u0165 zajatcov, ktor\u00fdch ste priviedli zo svojich bratov, in\u00e1\u010d bude na v\u00e1s P\u00e1nov hnev.\"",
    "12": "Nato sa niektor\u00ed z efraimsk\u00fdch pohlav\u00e1rov: Johananov syn Azari\u00e1\u0161, Mosolamov syn Barachi\u00e1\u0161, Selumov syn Ezechi\u00e1\u0161 a Adaliho syn Amasa postavili proti t\u00fdm, \u010do prich\u00e1dzali z vojny,",
    "13": "a povedali im: \"Nepriv\u00e1dzajte sem t\u00fdch zajatcov, lebo u\u017e je na n\u00e1s vina pred P\u00e1nom a vy chcete e\u0161te prida\u0165 k na\u0161im hriechom a vin\u00e1m. Ve\u010f m\u00e1me a\u017e prive\u013ea previnen\u00ed a hnev je nad Izraelom!\"",
    "14": "A ozbrojenci nechali zajatcov a koris\u0165 pred knie\u017eatami a cel\u00fdm zhroma\u017eden\u00edm.",
    "15": "I\u00a0povstali mu\u017eovia ozna\u010den\u00ed pod\u013ea mien, zaujali sa zajatcov a\u00a0v\u0161etk\u00fdch, ktor\u00ed z\u00a0nich boli nah\u00ed, zaodiali z\u00a0koristi. Obliekli ich, obuli ich, nachovali, napojili a\u00a0pomazali. V\u0161etk\u00fdch, ktor\u00ed sa podlamovali, niesli na osloch a\u00a0zaviedli ich do Jericha, do mesta paliem, k\u00a0ich bratom a\u00a0vr\u00e1tili sa do Sam\u00e1rie.",
    "16": "V tom \u010dase poslal kr\u00e1\u013e Achaz k as\u00fdrskym kr\u00e1\u013eom, aby mu pom\u00e1hali.",
    "17": "E\u0161te pri\u0161li aj Edom\u010dania, udreli na J\u00fadovcov a odviedli zajatcov.",
    "18": "Fili\u0161t\u00ednci zase plienili v mest\u00e1ch N\u00ed\u017einy a j\u00fadskeho juhu, zaujali Betsames, Ajalon, Gaderot, Socho a jeho osady, Tamnu a jej osady a Gamzo s jeho osadami a usadili sa tam.",
    "19": "Lebo P\u00e1n pokoril J\u00fadu pre Achaza, kr\u00e1\u013ea Izraela, preto\u017ee zapr\u00ed\u010dinil v J\u00fadsku bezuzdnos\u0165 a \u0165a\u017eko sa spreneveril P\u00e1novi.",
    "20": "Pri\u0161iel proti nemu as\u00fdrsky kr\u00e1\u013e Telgatfalnasar, tr\u00e1pil ho, ale neposilnil.",
    "21": "Lebo Achaz ol\u00fapil P\u00e1nov dom, dom kr\u00e1\u013eov a knie\u017eat a odovzdal to as\u00fdrskemu kr\u00e1\u013eovi, ale nepomohlo mu to.",
    "22": "Aj ke\u010f bol v \u00fazkosti, \u010falej sa spreneveroval P\u00e1novi. To bol kr\u00e1\u013e Achaz.",
    "23": "Obetoval bohom Damasku, ktor\u00ed ho porazili. Hovoril si: \"Ke\u010f\u017ee bohovia aramejsk\u00fdch kr\u00e1\u013eov im pomohli, budem im obetova\u0165 a pom\u00f4\u017eu aj mne.\" Ale oni boli na skazu jemu i cel\u00e9mu Izraelu.",
    "24": "Achaz pobral n\u00e1doby z Bo\u017eieho domu, pol\u00e1mal n\u00e1doby Bo\u017eieho domu, zatvoril dvere P\u00e1novho domu, v Jeruzaleme si nastaval na ka\u017edom rohu olt\u00e1rov",
    "25": "a v ka\u017edom meste J\u00fadska porobil v\u00fd\u0161iny, aby tam p\u00e1lil kadidlo in\u00fdm bohom, a tak poburoval P\u00e1na, Boha svojich otcov.",
    "26": "Ostatn\u00e9 jeho dejiny a jeho cesty, prv\u0161ie i neskor\u0161ie, s\u00fa op\u00edsan\u00e9 v Knihe kr\u00e1\u013eov J\u00fadu a Izraela.",
    "27": "Potom sa Achaz ulo\u017eil k svojim otcom a pochovali ho v meste, v Jeruzaleme; ale nezaniesli ho do hrobov izraelsk\u00fdch kr\u00e1\u013eov. Namiesto neho sa stal kr\u00e1\u013eom jeho syn Ezechi\u00e1\u0161."
}