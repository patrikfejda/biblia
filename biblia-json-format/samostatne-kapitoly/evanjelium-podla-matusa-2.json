{
    "1": "Ke\u010f sa za \u010dias kr\u00e1\u013ea Herodesa v judejskom Betleheme narodil Je\u017ei\u0161, pri\u0161li do Jeruzalema mudrci od v\u00fdchodu",
    "2": "a p\u00fdtali sa: \"Kde je ten novonaroden\u00fd \u017eidovsk\u00fd kr\u00e1\u013e\"? Videli sme jeho hviezdu na v\u00fdchode a pri\u0161li sme sa mu pokloni\u0165.\"",
    "3": "Ke\u010f to po\u010dul kr\u00e1\u013e Herodes, rozru\u0161il sa a cel\u00fd Jeruzalem s n\u00edm.",
    "4": "Zvolal v\u0161etk\u00fdch ve\u013ek\u0148azov a z\u00e1konn\u00edkov \u013eudu a vyzvedal sa od nich, kde sa m\u00e1 narodi\u0165 Mesi\u00e1\u0161.",
    "5": "Oni mu povedali: \"V judejskom Betleheme, lebo tak p\u00ed\u0161e prorok:",
    "6": "- A ty, Betlehem, v judejskej krajine, nijako nie si najmen\u0161\u00ed medzi popredn\u00fdmi mestami Judey, lebo z teba vyjde vojvoda, ktor\u00fd bude spravova\u0165 m\u00f4j \u013eud, Izrael.\"",
    "7": "Tu si dal Herodes potajomky zavola\u0165 mudrcov a podrobne sa povypytoval, kedy sa im zjavila hviezda.",
    "8": "Potom ich poslal do Betlehema a povedal: \"Cho\u010fte a d\u00f4kladne sa vypytujte na die\u0165a. Ke\u010f ho n\u00e1jdete, ozn\u00e1mte mi, aby som sa mu aj ja \u0161iel pokloni\u0165.\"",
    "9": "Oni kr\u00e1\u013ea vypo\u010duli a odi\u0161li. A h\u013ea; hviezda, ktor\u00fa videli na v\u00fdchode, i\u0161la pred nimi, a\u017e sa zastavila nad miestom, kde bolo die\u0165a.",
    "10": "Ako zbadali hviezdu, nesmierne sa zaradovali.",
    "11": "Vo\u0161li do domu a uvideli die\u0165a s M\u00e1riou, jeho matkou, padli na zem a kla\u0148ali sa mu. Potom otvorili svoje pokladnice a dali mu dary: zlato, kadidlo a myrhu.",
    "12": "A ke\u010f vo sne dostali pokyn, aby sa nevracali k Herodesovi, inou cestou sa vr\u00e1tili do svojej krajiny.",
    "13": "Po ich odchode sa Jozefovi vo sne zjavil P\u00e1nov anjel a povedal: \"Vsta\u0148, vezmi so sebou die\u0165a i jeho matku, ujdi do Egypta a zosta\u0148 tam, k\u00fdm ti ned\u00e1m vedie\u0165, lebo Herodes bude h\u013eada\u0165 die\u0165a, aby ho zm\u00e1rnil.\"",
    "14": "On vstal, vzal za noci die\u0165a i jeho matku a odi\u0161iel do Egypta.",
    "15": "Tam zostal a\u017e do Herodesovej smrti, aby sa splnilo, \u010do povedal P\u00e1n \u00fastami proroka: \"Z Egypta som povolal svojho syna.\"",
    "16": "Ke\u010f Herodes zbadal, \u017ee ho oklamali, ve\u013emi sa rozhneval a dal povra\u017edi\u0165 v Betleheme a na jeho okol\u00ed v\u0161etk\u00fdch chlapcov od dvoch rokov nadol, pod\u013ea \u010dasu, ktor\u00fd zvedel od mudrcov.",
    "17": "Vtedy sa splnilo, \u010do povedal prorok Jeremi\u00e1\u0161:",
    "18": "\"V R\u00e1me bolo po\u010du\u0165 hlas, n\u00e1rek a ve\u013ek\u00e9 kv\u00edlenie: R\u00e1chel oplak\u00e1va svoje deti a odmieta \u00fatechu, Iebo ich niet.\"",
    "19": "Po Herodesovej smrti sa P\u00e1nov anjel zjavil vo sne Jozefovi v Egypte",
    "20": "a povedal mu: \"Vsta\u0148, vezmi so sebou die\u0165a i jeho matku a cho\u010f do izraelskej krajiny. T\u00ed, \u010do striehli na \u017eivot die\u0165a\u0165a, u\u017e pomreli.\"",
    "21": "On vstal, vzal die\u0165a i jeho matku a vr\u00e1til sa do izraelskej krajiny.",
    "22": "Ale ke\u010f sa dopo\u010dul, \u017ee v Judei kra\u013euje Archelaus namiesto svojho otca Herodesa, b\u00e1l sa ta \u00eds\u0165. Varovan\u00fd vo sne, odobral sa do Galilejsk\u00e9ho kraja.",
    "23": "Ke\u010f ta pri\u0161iel, usadil sa v meste, ktor\u00e9 sa vol\u00e1 Nazaret, aby sa splnilo, \u010do predpovedali proroci: \"Bud\u00fa ho vola\u0165 Nazaretsk\u00fd.\""
}