{
    "1": "Ke\u010f sa okolit\u00ed pohania dopo\u010duli, \u017ee olt\u00e1r je zasa postaven\u00fd a sv\u00e4ty\u0148a obnoven\u00e1, ako (bola) predt\u00fdm, ve\u013emi sa rozhnevali",
    "2": "a uzniesli sa, \u017ee vykyno\u017eia pr\u00edslu\u0161n\u00edkov Jakubovho rodu, ktor\u00ed b\u00fdvali medzi nimi. I za\u010dali zab\u00edja\u0165 \u013eud a nivo\u010di\u0165.",
    "3": "Tu vytiahol J\u00fada do akrabatsk\u00e9ho kraja v Edomsku a bojoval proti tamoj\u0161\u00edm Ezauov\u00fdm synom, preto\u017ee znepokojovali Izrael. Sp\u00f4sobil im ve\u013ek\u00fa por\u00e1\u017eku, pokoril ich a obral o koris\u0165.",
    "4": "Spomenul si tie\u017e na zlobu synov Beana, ktor\u00ed boli \u013eudu os\u00eddlom a pascou; robili im \u00faklady po cest\u00e1ch.",
    "5": "Uzavrel ich do ve\u017e\u00ed, ob\u013eahol ich a vykonal na nich kliatbu. Ich ve\u017ee sp\u00e1lil oh\u0148om spolu so v\u0161etk\u00fdmi, ktor\u00ed boli v nich.",
    "6": "Potom vytiahol proti Amon\u010danom, ale na\u0161iel tam siln\u00e9 a ve\u013ek\u00e9 vojsko, ktor\u00e9mu velil Timotej.",
    "7": "Aj s nimi zviedol mnoho bitiek, a\u017e zlomil ich moc a \u00faplne ich porazil.",
    "8": "Dobyl Jazer a jeho (okolit\u00e9) meste\u010dk\u00e1. Potom sa vr\u00e1til do J\u00fadska. -",
    "9": "Aj v Gala\u00e1de povstali pohania proti Izraelitom, \u010do b\u00fdvali na tom \u00fazem\u00ed, aby ich vyhubili. Oni v\u0161ak utiekli do pevnosti Datemy",
    "10": "a poslali J\u00fadovi a jeho bratom list tohto znenia: \"Okolit\u00ed pohania sa zhroma\u017edili proti n\u00e1m, aby n\u00e1s zni\u010dili.",
    "11": "Chystaj\u00fa sa pritiahnu\u0165 a za\u00fato\u010di\u0165 na pevnos\u0165, do ktorej sme sa utiahli. Ich vojsko vedie Timotej.",
    "12": "Preto pr\u00ed\u010f hne\u010f a vytrhni n\u00e1s z ich ruky! U\u017e mnoh\u00ed z n\u00e1s padli.",
    "13": "V\u0161etci na\u0161i bratia v kraji Tubi s\u00fa pobit\u00ed; ich man\u017eelky, deti a z\u00e1soby odviedli do zajatia. Pobili tam na tis\u00edc mu\u017eov.\"",
    "14": "E\u0161te \u010d\u00edtali ten list, ke\u010f pri\u0161li in\u00ed poslovia z Galiley s roztrhnut\u00fdmi odevmi a prin\u00e1\u0161ali tak\u00fa ist\u00fa spr\u00e1vu:",
    "15": "\"Ptolemais, T\u00fdrus, Sidon a cel\u00e1 pohansk\u00e1 Galilea sa spojili, aby n\u00e1s vyhubili!\"",
    "16": "Ke\u010f J\u00fada a \u013eud vypo\u010duli tieto hl\u00e1senia, zvolali ve\u013ek\u00e9 zhroma\u017edenie, aby sa poradili, \u010do by mali urobi\u0165 pre (dobro) svojich bratov, ktor\u00fdch nepriatelia tak \u0165a\u017eko utl\u00e1\u010dali.",
    "17": "Tu riekol J\u00fada svojmu bratovi \u0160imonovi: \"Vyber si mu\u017eov a cho\u010f vyslobodi\u0165 svojich bratov v Galilei! Ja a m\u00f4j brat Jonat\u00e1n p\u00f4jdeme do Gala\u00e1dska.\"",
    "18": "V Judei ponechal Jozefa, syna Zachari\u00e1\u0161ovho, a Azari\u00e1\u0161a, vodcu \u013eudu a s ostatkom vojska na str\u00e1\u017ei.",
    "19": "Prik\u00e1zal im: \"Stojte na \u010dele tohto \u013eudu; k\u00fdm sa nevr\u00e1time, no nep\u00fa\u0161\u0165ajte sa do nijak\u00e9ho boja s pohanmi!\"",
    "20": "Na v\u00fdpravu do Galiley mal \u0160imon pridelen\u00fdch tritis\u00edc mu\u017eov a J\u00fada do Gala\u00e1du osemtis\u00edc mu\u017eov.",
    "21": "\u0160imon teda vytiahol do Galiley a zviedol mnoho bitiek s pohanmi, pri\u010dom pohanov porazil. Prenasledoval ich a\u017e po br\u00e1nu",
    "22": "Ptolemaidy. Z pohanov padlo na tritis\u00edc mu\u017eov a obral ich o koris\u0165.",
    "23": "\u013dud\u00ed v\u0161ak, ktor\u00ed boli v Galilei a v Arbatoch, vzal so sebou spolu so \u017eenami, de\u0165mi a v\u0161etk\u00fdm ich iman\u00edm a priviedol ich s ve\u013ekou rados\u0165ou do J\u00fadska.",
    "24": "J\u00fada Machabejec a jeho brat Jonat\u00e1n pre\u0161li cez Jord\u00e1n a tri dni pochodovali cestou po p\u00fa\u0161ti.",
    "25": "I stretli sa s Nabatejcami, ktor\u00ed im vy\u0161li priate\u013esky v \u00fastrety a porozpr\u00e1vali im v\u0161etko, \u010do sa prihodilo ich bratom v Gala\u00e1de,",
    "26": "\u017ee mnoh\u00ed z nich s\u00fa uzavret\u00ed v Bosore, Bosre, Aleme, Kasfore, Makede a Karnaine, v\u0161etko to v pevn\u00fdch a ve\u013ek\u00fdch mest\u00e1ch.",
    "27": "A \u017ee s\u00fa aj v ostatn\u00fdch gala\u00e1dskych mest\u00e1ch niektor\u00ed zavret\u00ed a zajtra zam\u00fd\u0161\u013eaj\u00fa napadn\u00fa\u0165 tie pevnosti, doby\u0165 ich a zni\u010di\u0165 v\u0161etk\u00fdch v jedin\u00fd de\u0148.",
    "28": "Tu sa J\u00fada n\u00e1hle obr\u00e1til so svoj\u00edm vojskom, aby sa cez p\u00fa\u0161\u0165 dostal do Bosory. Ke\u010f mesto zaujal, pobil ostr\u00edm me\u010da v\u0161etk\u00fdch mu\u017esk\u00e9ho pohlavia, vzal im v\u0161etku koris\u0165 a (mesto) vyp\u00e1lil oh\u0148om.",
    "29": "V noci sa odtia\u013e pobral a tiahli a\u017e k pevnosti.",
    "30": "Ke\u010f sa rozodnilo, zdvihli o\u010di a videli, \u017ee nespo\u010d\u00edtate\u013en\u00fd z\u00e1stup \u013eudu prin\u00e1\u0161a rebr\u00edky a dob\u00fdvacie stroje, aby za\u00fato\u010dil na pevnos\u0165 a bojoval proti nim.",
    "31": "J\u00fada sledoval, ako sa rozp\u00fatal boj. Lebo u\u017e aj z mesta vystupoval krik tr\u00fab a bojov\u00fd ryk k nebu.",
    "32": "Tu zavolal svojim bojovn\u00edkom: \"Bojujte dnes za svojich bratov!",
    "33": "I napadol ich troma oddielmi odzadu. Pritom tr\u00fabili na tr\u00fabach a vyvol\u00e1vali prosebn\u00e9 v\u00fdkriky.",
    "34": "Ke\u010f Timotejovo vojsko spoznalo, \u017ee je to Machabejec, dalo sa pred n\u00edm na \u00fatek. Sp\u00f4sobil im v\u0161ak ve\u013ek\u00fa por\u00e1\u017eku; padlo z nich toho d\u0148a na osemtis\u00edc mu\u017eov.",
    "35": "Potom zabo\u010dil do Masfy, ob\u013eahol ju a dobyl. Pobil v nej v\u0161etk\u00fdch mu\u017eov, odvliekol si z nej koris\u0165 a vyp\u00e1lil ju oh\u0148om.",
    "36": "Odtia\u013e vytiahol a dobyl Kasfon, Maked, Bosor a in\u00e9 gala\u00e1dske mest\u00e1.",
    "37": "Po t\u00fdchto udalostiach zhroma\u017edil Timotej in\u00e9 vojsko a ut\u00e1boril sa pred Rafonom za potokom.",
    "38": "J\u00fada poslal vyzveda\u010dov, aby presk\u00famali t\u00e1bor. A priniesli mu tak\u00fato spr\u00e1vu: \"Zi\u0161li sa k nim v\u0161etci okolit\u00ed pohania, (je to) ve\u013emi ve\u013ek\u00e9 vojsko.",
    "39": "Aj Arabov si najali na pomoc. T\u00e1boria za potokom a s\u00fa pripraven\u00ed vytiahnu\u0165 proti tebe do boja.\" Tu vytiahol J\u00fada proti nim.",
    "40": "Medzit\u00fdm, \u010do sa J\u00fada so svoj\u00edm vojskom pribli\u017eoval k potoku, vravel Timotej svojim vojvodcom: \"Ak on prejde prv k n\u00e1m, nebudeme mu m\u00f4c\u0165 odola\u0165, lebo je iste silnej\u0161\u00ed ako my.",
    "41": "Ale ak sa bude ob\u00e1va\u0165 a zostane za potokom, prebrod\u00edme sa k nemu a zmocn\u00edme sa ho.",
    "42": "Ke\u010f sa teda J\u00fada pribli\u017eoval k potoku, postavil zapisovate\u013eov \u013eudu pri potoku a nariadil im toto: \"Nikoho tu nenechajte t\u00e1bori\u0165! V\u0161etci nech id\u00fa do boja!",
    "43": "I prebrodil sa najprv on a za n\u00edm v\u0161etok \u013eud. A v\u0161etk\u00fdch pohanov \u00faplne porazil, odhadzovali zbrane a utekali do chr\u00e1mu v Karnaine.",
    "44": "Ale aj toho mesta sa zmocnili a zap\u00e1lili chr\u00e1m oh\u0148om (a zhorel) so v\u0161etk\u00fdmi, \u010do boli v \u0148om. Tak bol Karnain porazen\u00fd a u\u017e nevl\u00e1dal vzdorova\u0165 J\u00fadovi.",
    "45": "Potom J\u00fada zhroma\u017edil v\u0161etk\u00fdch Izraelitov, \u010do b\u00fdvali v Gala\u00e1de, od najmen\u0161ieho a\u017e po najv\u00e4\u010d\u0161ieho, aj ich man\u017eelky, deti a imanie, (bol to) ohromne ve\u013ek\u00fd z\u00e1stup, (a rozk\u00e1zal), aby sa odobrali do j\u00fadskej krajiny.",
    "46": "Pri\u0161li a\u017e k Efronu; bolo to ve\u013ek\u00e9 mesto, (postaven\u00e9) v priesmyku a ve\u013emi pevn\u00e9. Nebolo mu mo\u017eno vyhn\u00fa\u0165 ani napravo, ani na\u013eavo, lebo prostriedkom neho viedla cesta.",
    "47": "Len\u017ee obyvatelia mesta sa pred nimi uzavreli a br\u00e1ny zatarasili kamen\u00edm.",
    "48": "J\u00fada im v\u0161ak podobrotky odk\u00e1zal: \"Dovo\u013ete n\u00e1m prejs\u0165 va\u0161\u00edm \u00fazem\u00edm, aby sme mohli \u00eds\u0165 \u010falej do svojej krajiny! Nik v\u00e1m neu\u0161kod\u00ed; len pe\u0161i prejdeme.\" Ale nechceli mu otvori\u0165.",
    "49": "Nato J\u00fada nariadil vyhl\u00e1si\u0165 vo vojsku, aby sa ka\u017ed\u00fd postavil (v bojov\u00fd \u0161\u00edk) na tom mieste, kde pr\u00e1ve je.",
    "50": "Vojaci sa teda ut\u00e1borili. Potom bojoval proti mestu po cel\u00fd ten de\u0148 a cel\u00fa noc, a\u017e sa mesto dostalo do jeho r\u00fak.",
    "51": "V\u0161etk\u00fdch mu\u017eov pobil ostr\u00edm me\u010da, samo mesto zb\u00faral a\u017e do z\u00e1kladov, odniesol si z neho koris\u0165 a pre\u0161iel mestom po zabit\u00fdch.",
    "52": "Prekro\u010dil Jord\u00e1n a vtiahli do ve\u013ekej roviny oproti Betsanu.",
    "53": "J\u00fada sa staral, aby t\u00ed, \u010do zost\u00e1vali pozadu, dr\u017eali sa pohromade, a po celej ceste dod\u00e1val \u013eudu odvahy, a\u017e k\u00fdm nedo\u0161li do j\u00fadskej krajiny.",
    "54": "S rados\u0165ou a plesan\u00edm vyst\u00fapili na vrch Sion a obetovali celostn\u00e9 \u017eertvy, preto\u017ee z nich nikto nepadol a bezpe\u010dne sa vr\u00e1tili.",
    "55": "V t\u00fdch d\u0148och, ke\u010f bol J\u00fada s Jonat\u00e1nom v Gala\u00e1de a jeho brat \u0160imon v Galilei pred Ptolemaidou,",
    "56": "Jozef, syn Zachari\u00e1\u0161ov, a Azari\u00e1\u0161, velitelia vojska, dopo\u010duli sa o ich hrdinsk\u00fdch \u010dinoch a \u00faspe\u0161n\u00fdch bojoch.",
    "57": "Vraveli si: \"Urobme si aj my meno a po\u010fme bojova\u0165 proti pohanom, ktor\u00ed s\u00fa okolo n\u00e1s!",
    "58": "Vydali mu\u017eom svojho vojska rozkaz a vytiahli proti Jamnii.",
    "59": "Nato Gorgi\u00e1\u0161 vytiahol z mesta so svoj\u00edm mu\u017estvom do boja proti nim,",
    "60": "Jozef a Azari\u00e1\u0161 boli odrazen\u00ed a zahnan\u00ed a\u017e k j\u00fadskym hraniciam. Toho d\u0148a padlo z izraelsk\u00e9ho \u013eudu na dvetis\u00edc mu\u017eov. Tak utrpel izraelsk\u00fd \u013eud ve\u013ek\u00fa por\u00e1\u017eku,",
    "61": "lebo nepo\u010d\u00favali J\u00fadu a jeho bratov, ale sn\u00edvali o hrdinsk\u00fdch \u010dinoch.",
    "62": "Oni neboli z rodu t\u00fdch mu\u017eov, rukami ktor\u00fdch sa dostalo Izraelu vyslobodenie.",
    "63": "Ale J\u00fadu, hrdinu, a jeho bratov ve\u013emi oslavoval cel\u00fd Izrael, ba (hovorili o \u0148om) aj v\u0161etci pohania, kam len prenikol ch\u00fdr o nich.",
    "64": "Prich\u00e1dzali k nim a blaho\u017eelali im.",
    "65": "Potom J\u00fada vytiahol so svojimi bratmi a bojovali proti Ezauov\u00fdm synom v ju\u017enom kraji. Dobyl Hebron a okolit\u00e9 dediny, rozb\u00faral jeho opevnenia a ve\u017ee, \u010do boli dookola, vyp\u00e1lil oh\u0148om.",
    "66": "Potom podnikol v\u00fdpravu do Fili\u0161t\u00ednska a pre\u0161iel cez Sam\u00e1riu.",
    "67": "Toho d\u0148a padli v boji aj k\u0148azi, preto\u017ee t\u00fa\u017eili po hrdinsk\u00fdch \u010dinoch a nerozmyslene sa zamie\u0161ali do boja.",
    "68": "Nato J\u00fada zabo\u010dil do Azotu v kraji Fili\u0161t\u00edncov, rozb\u00faral ich olt\u00e1re, oh\u0148om sp\u00e1lil vyrez\u00e1van\u00e9 sochy ich bohov, z miest pobral koris\u0165 a vr\u00e1til sa do j\u00fadskej krajiny."
}