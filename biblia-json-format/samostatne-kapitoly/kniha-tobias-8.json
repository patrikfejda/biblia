{
    "1": "Ke\u010f prestali jes\u0165 a pi\u0165, rozhodli sa \u00eds\u0165 spa\u0165. Mlad\u00edka odprevadili a zaviedli ho do sp\u00e1lne.",
    "2": "Vtedy si Tobi\u00e1\u0161 spomenul na Rafaelove slov\u00e1, vybral z kapsy, ktor\u00fa mal so sebou, rybie srdce a pe\u010de\u0148 a vlo\u017eil to na \u017eerav\u00fa pahrebu z kadidelnice.",
    "3": "V\u00f4\u0148a ryby odpudila zl\u00e9ho ducha, ktor\u00fd u\u0161iel do kon\u010d\u00edn Horn\u00e9ho Egypta. Rafael sa hne\u010f odobral za n\u00edm, dal ho tam do okov a vr\u00e1til sa.",
    "4": "Ke\u010f rodi\u010dia odi\u0161li a zavreli dvere izby, Tobi\u00e1\u0161 vstal z l\u00f4\u017eka a povedal S\u00e1re: \"Vsta\u0148, sestra! Modlime sa a prosme n\u00e1\u0161ho P\u00e1na, aby n\u00e1m preuk\u00e1zal milosrdenstvo a sp\u00e1su.\"",
    "5": "Ona vstala a za\u010dali sa modli\u0165 a prosi\u0165 P\u00e1na, aby im daroval sp\u00e1su. Za\u010dali slovami: \"Zveleben\u00fd bu\u010f, Bo\u017ee na\u0161ich otcov, a nech je zveleben\u00e9 tvoje meno po v\u0161etky veky vekov! Nech ti dobrore\u010dia nebesia i v\u0161etko tvoje stvorenie po v\u0161etky veky!",
    "6": "Ty si stvoril Adama a utvoril si Evu, jeho \u017eenu, aby mu pom\u00e1hala a podporovala ho. Z oboch vzi\u0161lo cel\u00e9 \u013eudsk\u00e9 pokolenie. Ty si povedal: \"Nie je dobre \u010dloveku sam\u00e9mu; urobme mu pomoc, ktor\u00e1 mu b\u00fade podobn\u00e1.\"",
    "7": "Teraz si neberiem t\u00fato moju sestru z chlipnosti, ale s \u010dist\u00fdm \u00famyslom. Zmiluj sa dobrotivo nado mnou i nad \u0148ou, aby sme sa spolo\u010dne do\u017eili staroby.\"",
    "8": "Nato obaja povedali: \"Amen, Amen!\"",
    "9": "A potom cel\u00fa noc spali. Ale Raguel vstal, vzal so sebou sluhov a \u0161li vykopa\u0165 hrob.",
    "10": "Lebo si povedal: \"Ak by zomrel, aby sme neboli v\u0161etk\u00fdm na posmech a na potupu.\"",
    "11": "Ke\u010f ho vykopali, vr\u00e1til sa Raguel domov, zavolal svoju \u017eenu",
    "12": "a povedal jej: \"Po\u0161li jednu zo sl\u00fa\u017eok, nech sa ide pozrie\u0165, \u010di \u017eije. Ak je m\u0155tvy, pochov\u00e1me ho, aby sa to nik nedozvedel.\"",
    "13": "Poslali teda sl\u00fa\u017eku, rozsvietili lampu a otvorili dvere: Ona vo\u0161la dnu a na\u0161la ich le\u017ea\u0165 a obidvoch spa\u0165.",
    "14": "Ke\u010f sl\u00fa\u017eka vy\u0161la ozn\u00e1mila im, \u017ee \u017eije a \u017ee sa ni\u010d zl\u00e9ho nestalo.",
    "15": "Tu zvelebovali nebesk\u00e9ho Boha a hovorili: \"Zveleben\u00fd si, Bo\u017ee, v\u0161etk\u00fdm \u010dist\u00fdm zvelebovan\u00edm! Nech \u0165a zvelebuj\u00fa v\u0161etci po v\u0161etky veky!",
    "16": "Zveleben\u00fd si za to, \u017ee si ma pote\u0161il a \u017ee sa nestalo, \u010doho som sa ob\u00e1val, ale urobil si s nami pod\u013ea svojho ve\u013ek\u00e9ho milosrdenstva.",
    "17": "Zveleben\u00fd si za to, \u017ee si sa zmiloval nad dvoma jedin\u00e1\u010dikmi. Preuk\u00e1\u017e im, Pane, milos\u0165 a sp\u00e1su a dove\u010f ich \u017eivot do konca v radosti a v milosti.\"",
    "18": "Potom Raguel rozk\u00e1zal svojim sluhom, aby zahrnuli jamu sk\u00f4r ne\u017e rozvidnie. -",
    "19": "Svojej man\u017eelke k\u00e1zal, aby napiekla ve\u013ea chleba. S\u00e1m \u0161iel do st\u00e1da, priviedol dve teliatka a \u0161tyri barany; rozk\u00e1zal ich zabi\u0165 a za\u010dali pripravova\u0165 hostinu.",
    "20": "Potom zavolal Tobi\u00e1\u0161a a pod pr\u00edsahou mu povedal: \"Za \u0161trn\u00e1s\u0165 dn\u00ed odtia\u013eto nikam neod\u00edde\u0161, ale ostane\u0161 tu, bude\u0161 jes\u0165 a pi\u0165 so mnou a pote\u0161\u00ed\u0161 du\u0161u mojej dc\u00e9ry, ktor\u00e1 zak\u00fasila to\u013eko pr\u00edkor\u00ed.",
    "21": "Z\u00a0toho, \u010do m\u00e1m, si polovicu vezmi a\u00a0vr\u00e1\u0165 sa v\u00a0zdrav\u00ed k\u00a0svojmu otcovi. I\u00a0druh\u00e1 polovica bude va\u0161a, ke\u010f ja a\u00a0moja \u017eena zomrieme. Maj odvahu, syn m\u00f4j! Ja - som tvoj otec a\u00a0Edna tvoja matka; my sme tvoji rodi\u010dia ako i\u00a0tejto tvojej sestry odteraz a\u00a0nav\u017edy. Maj odvahu, syn m\u00f4j!\""
}