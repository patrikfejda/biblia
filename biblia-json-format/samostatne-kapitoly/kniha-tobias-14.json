{
    "1": "Tu kon\u010dia slov\u00e1 T\u00f3biho chv\u00e1lospevu. Zomrel v pokoji stodvan\u00e1stich rokov a pochovali ho s poctami v Ninive.",
    "2": "\u0160es\u0165desiatdva rokov mal, ke\u010f stratil zrak. A ke\u010f ho op\u00e4\u0165 nadobudol, \u017eil v hojnosti a konal skutky milosrdenstva. A neprest\u00e1val zvelebova\u0165 Boha a oslavova\u0165 Bo\u017eiu ve\u013ekos\u0165.",
    "3": "Ke\u010f zomieral, zavolal svojho syna Tobi\u00e1\u0161a a prik\u00e1zal mu: \"Syn m\u00f4j, vezmi svojich synov",
    "4": "a\u00a0cho\u010f do M\u00e9dska, lebo ja ver\u00edm Bo\u017eiemu v\u00fdroku, ktor\u00fd vyslovil Nahum nad Ninive. To v\u0161etko sa stane a\u00a0pr\u00edde na As\u00fdrsko a\u00a0na Ninive tak, ako hovorili proroci Izraela, ktor\u00fdch poslal Boh. Ni\u010d nebude zru\u0161en\u00e9 z\u00a0ich v\u00fdrokov, v\u0161etko sa spln\u00ed na svoj \u010das. V\u00a0M\u00e9dsku bude v\u00e4\u010d\u0161ia istota ako v\u00a0As\u00fdrsku a\u00a0ako v\u00a0Babylone. Ja to viem a\u00a0ver\u00edm, \u017ee v\u0161etko, \u010do povedal Boh, sa spln\u00ed a\u00a0uskuto\u010dn\u00ed a\u00a0nevypadne ani slov\u00ed\u010dko z\u00a0proroctiev. V\u0161etk\u00fdch na\u0161ich bratov, \u010do e\u0161te b\u00fdvaj\u00fa v\u00a0izraelskej krajine, rozpt\u00fdlia a\u00a0odved\u00fa \u010faleko z\u00a0ich po\u017eehnanej zeme. Cel\u00e1 izraelsk\u00e1 krajina bude pust\u00e1, aj Sam\u00e1ria a\u00a0Jeruzalem bud\u00fa pust\u00e9, a\u00a0Bo\u017e\u00ed dom bude v\u00a0\u017ealostnom stave: vyp\u00e1lia ho a\u00a0ist\u00fd \u010das bude spustnut\u00fd.",
    "5": "Ale Boh sa op\u00e4\u0165 zmiluje nad nimi a\u00a0vr\u00e1ti ich do izraelskej krajiny. Zasa vybuduj\u00fa Bo\u017e\u00ed dom, i\u00a0ke\u010f nie ako ten prv\u00fd, k\u00fdm sa nenapln\u00ed ur\u010den\u00fd \u010das. Potom sa vr\u00e1tia zo svojho zajatia v\u0161etci, postavia n\u00e1dhern\u00fd Jeruzalem, a\u00a0v\u00a0\u0148om postavia Bo\u017e\u00ed dom, ako o\u00a0\u0148om hovorili proroci Izraela.",
    "6": "V\u0161etky n\u00e1rody na celej zemi sa obr\u00e1tia a bud\u00fa sa \u00faprimne b\u00e1\u0165 Boha. V\u0161etci zanechaj\u00fa svoje modly, ktor\u00e9 ich zv\u00e1dzali do bludov, a dobrore\u010di\u0165 bud\u00fa ve\u010dn\u00e9mu Bohu v spravodlivosti.",
    "7": "V\u0161etci synovia Izraela, ktor\u00ed sa v\u00a0t\u00fdch d\u0148och vyslobodia a\u00a0\u00faprimne si spomen\u00fa na Boha, zhroma\u017edia sa a\u00a0pr\u00eddu do Jeruzalema. Naveky a\u00a0v\u00a0bezpe\u010d\u00ed bud\u00fa b\u00fdva\u0165 v\u00a0Abrah\u00e1movej krajine a\u00a0dostan\u00fa ju do vlastn\u00edctva. Radova\u0165 sa bud\u00fa t\u00ed, \u010do miluj\u00fa Boha \u00faprimne, t\u00ed v\u0161ak, \u010do p\u00e1chaj\u00fa nepr\u00e1vos\u0165 a\u00a0hriech, zmizn\u00fa z\u00a0povrchu zeme.",
    "8": "A teraz v\u00e1m, deti, naria\u010fujem: Sl\u00fa\u017ete Bohu \u00faprimne a robte, \u010do sa mu p\u00e1\u010di. Aj svoje deti u\u010dte, aby \u017eili spravodlivo a preukazovali milosrdenstvo, aby pam\u00e4tali na Boha a zvelebovali jeho meno \u00faprimne a z celej svojej sily v ka\u017edom \u010dase.",
    "9": "Ty v\u0161ak, syn m\u00f4j, od\u00ed\u010f z Ninive a nezost\u00e1vaj tu!",
    "10": "Odo d\u0148a, ke\u010f pochov\u00e1\u0161 svoju matku ved\u013ea m\u0148a, neost\u00e1vaj na jeho \u00fazem\u00ed. Lebo vid\u00edm, \u017ee je v\u00a0\u0148om ve\u013ea nepr\u00e1vosti a\u00a0\u017ee sa v\u00a0\u0148om p\u00e1cha ve\u013ea podvodov a\u00a0nik sa za to nehanb\u00ed. Pozri, syn m\u00f4j, \u010do urobil Nadab Achikarovi, ktor\u00fd ho vychoval. Nepriviedol ho za\u017eiva pod zem? Ale Boh obr\u00e1til potupu do tv\u00e1re vinn\u00edka: Achikar sa vr\u00e1til na svetlo a\u00a0Nadab vo\u0161iel do ve\u010dnej tmy, lebo sa pok\u00fa\u0161al Achikara zabi\u0165. Ke\u010f\u017ee Achikar preukazoval milosrdenstvo, unikol z\u00a0os\u00eddla smrti, ktor\u00e9 mu nastavil Nadab, a\u00a0Nadab padol do os\u00eddla smrti, ktor\u00e9 ho zahubilo.",
    "11": "Vid\u00edte teda, deti moje, ak\u00fd \u00fa\u010dinok m\u00e1 milosrdenstvo a kam vedie nepr\u00e1vos\u0165: \u017ee ona zab\u00edja. A u\u017e ma moja du\u0161a op\u00fa\u0161\u0165a...\" Polo\u017eili ho na l\u00f4\u017eko, zomrel a pochovali ho s poctami.",
    "12": "Ke\u010f zomrela aj matka, Tobi\u00e1\u0161 ju pochoval ved\u013ea otca. Potom odi\u0161iel on aj jeho \u017eena do M\u00e9dska a b\u00fdval so svoj\u00edm tes\u0165om Raguelom v Ekbatan\u00e1ch.",
    "13": "V starobe sa s \u00factou staral o nich a pochoval ich v m\u00e9dskych Ekbatan\u00e1ch a stal sa dedi\u010dom Raguelovho majetku tak, ako aj svojho otca T\u00f3biho.",
    "14": "Zomrel v\u00e1\u017een\u00fd vo veku stosedemn\u00e1s\u0165 rokov.",
    "15": "Ale prv, ako zomrel, po\u010dul o\u00a0skaze Ninive a\u00a0videl jeho obyvate\u013eov odvle\u010den\u00fdch do M\u00e9dska, ke\u010f ich zajal m\u00e9dsky kr\u00e1\u013e Kyaxares, a\u00a0velebil Boha za v\u0161etko, \u010do urobil obyvate\u013eom Ninive a\u00a0As\u00fdrska. Prv ako zomrel, mohol sa teda radova\u0165 nad Ninive, a\u00a0zveleboval P\u00e1na, Boha, po v\u0161etky veky vekov."
}