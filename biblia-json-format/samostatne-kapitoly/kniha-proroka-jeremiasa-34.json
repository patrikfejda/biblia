{
    "1": "Slovo, ktor\u00e9 P\u00e1n prehovoril k Jeremi\u00e1\u0161ovi, ke\u010f babylonsk\u00fd kr\u00e1\u013e Nabuchodonozor, cel\u00e9 jeho vojsko, v\u0161etky kr\u00e1\u013eovstv\u00e1 zeme podroben\u00e9 jeho moci a v\u0161etky n\u00e1rody bojovali proti Jeremi\u00e1\u0161ovi a proti v\u0161etk\u00fdm jeho mest\u00e1m:",
    "2": "\"Toto hovor\u00ed P\u00e1n, Boh Izraela: Cho\u010f a povedz j\u00fadskemu kr\u00e1\u013eovi Sedeki\u00e1\u0161ovi: Toto hovor\u00ed P\u00e1n: H\u013ea ja vyd\u00e1m toto mesto do ruky babylonsk\u00e9ho kr\u00e1\u013ea a on ho sp\u00e1li oh\u0148om!",
    "3": "Ani ty sa z jeho moci nevyslobod\u00ed\u0161, ur\u010dite \u0165a chytia a odovzdaj\u00fa do jeho ruky; z o\u010d\u00ed do o\u010d\u00ed bude\u0161 vidie\u0165 babylonsk\u00e9ho kr\u00e1\u013ea a z \u00fast do \u00fast bude s tebou hovori\u0165; potom p\u00f4jde\u0161 do Babylonu.",
    "4": "Jednako po\u010duj slovo P\u00e1novo, j\u00fadsky kr\u00e1\u013e Sedeki\u00e1\u0161! Toto ti hovor\u00ed P\u00e1n: Nezomrie\u0161 pod me\u010dom.",
    "5": "Zomrie\u0161 v pokoji a ako p\u00e1lili (vo\u0148avky) tvojim otcom, prv\u0161\u00edm kr\u00e1\u013eom, tvojim predchodcom, tak (ich) bud\u00fa p\u00e1li\u0165 aj tebe a bud\u00fa za tebou narieka\u0165: \"Ach, pane!\" To je slovo, ktor\u00e9 som povedal ja\" - hovor\u00ed P\u00e1n.",
    "6": "Prorok Jeremi\u00e1\u0161 povedal v\u0161etky tieto slov\u00e1 j\u00fadskemu kr\u00e1\u013eovi Sedeki\u00e1\u0161ovi v Jeruzaleme:",
    "7": "A vojsko babylonsk\u00e9ho kr\u00e1\u013ea bojovalo proti Jeruzalemu a proti v\u0161etk\u00fdm j\u00fadskym mest\u00e1m, ktor\u00e9 ostali: proti Lachisu a Azeke. Z j\u00fadskych miest ostali tieto opevnen\u00e9 mest\u00e1. -",
    "8": "Slovo, ktor\u00e9 P\u00e1n prehovoril k Jeremi\u00e1\u0161ovi ke\u010f kr\u00e1\u013e Sedeki\u00e1\u0161 uzavrel so v\u0161etk\u00fdmi \u013eu\u010fmi v Jeruzaleme dohodu, aby vyhl\u00e1sili prepustenie,",
    "9": "aby ka\u017ed\u00fd prepustil na slobodu svojho hebrejsk\u00e9ho sluhu a svoju hebrejsk\u00fa sl\u00fa\u017eku, aby nik nezotro\u010doval Judejca, svojho brata.",
    "10": "I posl\u00fachli v\u0161etci ve\u013emo\u017ei a v\u0161etci \u013eudia, ktor\u00ed prist\u00fapili k dohode, \u017ee ka\u017ed\u00fd prepust\u00ed na slobodu svojho sluhu a svoju sl\u00fa\u017eku, \u017ee ich nebud\u00fa viac zotro\u010dova\u0165. Posl\u00fachli a poprep\u00fa\u0161\u0165ali ich.",
    "11": "Ale potom priviedli sp\u00e4\u0165 sluhov a sl\u00fa\u017eky, ktor\u00fdch prepustili na slobodu, a n\u00fatili ich za sluhov a za sl\u00fa\u017eky.",
    "12": "P\u00e1n teda prehovoril k Jererni\u00e1\u0161ovi toto slovo:",
    "13": "\"Toto hovor\u00ed P\u00e1n, Boh Izraela: Ja som uzavrel zmluvu s va\u0161imi otcami v de\u0148, ke\u010f som ich vyviedol z egyptskej krajiny, z domu otroctva, slovami:",
    "14": "Po siedmich rokoch nech ka\u017ed\u00fd prepust\u00ed svojho hebrejsk\u00e9ho brata, ktor\u00fd sa mu predal. \u0160es\u0165 rokov nech ti sl\u00fa\u017ei, potom ho prepus\u0165 od seba na slobodu! Ale va\u0161i otcovia ma nepo\u010d\u00favali, nenaklonili si ucho.",
    "15": "Vy ste sa teraz obr\u00e1tili a urobili ste, \u010do je spr\u00e1vne v mojich o\u010diach, ke\u010f ste ka\u017ed\u00fd svojmu bl\u00ed\u017enemu ohl\u00e1sili slobodu a uzavreli ste dohodu predo mnou, v dome, ktor\u00fd sa vol\u00e1 moj\u00edm menom.",
    "16": "Potom ste op\u00e4\u0165 znesv\u00e4tili moje meno, ke\u010f ste priviedli sp\u00e4\u0165 ka\u017ed\u00fd svojho sluhu a svoju sl\u00fa\u017eku, ktor\u00fdch ste prepustili celkom na slobodu, a n\u00fatili ste ich, aby v\u00e1m boli sluhami a sl\u00fa\u017ekami.",
    "17": "Preto takto hovor\u00ed P\u00e1n: Vy ste ma nepo\u010d\u00favali, aby ste vyhl\u00e1sili prepustenie ka\u017ed\u00fd svojmu bratovi a ka\u017ed\u00fd svojmu bl\u00ed\u017enemu. Nu\u017e ja v\u00e1m ohlasujem prepustenie - hovor\u00ed P\u00e1n - pre me\u010d, pre mor a pre hlad a urob\u00edm v\u00e1s postrachom v\u0161etk\u00fdm kr\u00e1\u013eovstv\u00e1m zeme.",
    "18": "Mu\u017eov v\u0161ak, ktor\u00ed prest\u00fapili moju zmluvu a nesplnili podmienky dohody, ktor\u00fa uzavreli predo mnou, ke\u010f pre\u0165ali te\u013ea na dvoje a prech\u00e1dzali pomedzi jeho \u010dasti:",
    "19": "J\u00fadske knie\u017eat\u00e1 a knie\u017eat\u00e1 jeruzalemsk\u00e9, eunuchov a k\u0148azov i v\u0161etk\u00fdch \u013eud\u00ed krajiny, ktor\u00ed prech\u00e1dzali pomedzi \u010dasti te\u013ea\u0165a,",
    "20": "vyd\u00e1m do ruky ich nepriate\u013eov a do ruky t\u00fdch, \u010do im striehnu na \u017eivot, tak\u017ee ich m\u0155tvoly bud\u00fa pokrmom nebesk\u00fdch vt\u00e1kov a zemskej zveri.",
    "21": "Aj j\u00fadskeho kr\u00e1\u013ea Sedeki\u00e1\u0161a a jeho knie\u017eat\u00e1 vyd\u00e1m do r\u00fak ich nepriate\u013eov a do r\u00fak t\u00fdch, \u010do im striehnu na \u017eivot, do r\u00fak vojska babylonsk\u00e9ho kr\u00e1\u013ea, ktor\u00e9 od v\u00e1s ust\u00fapilo.",
    "22": "H\u013ea vyd\u00e1m rozkaz, hovor\u00ed P\u00e1n, a vr\u00e1tim ich k tomuto mestu; bud\u00fa na\u0148 \u00fato\u010di\u0165, zmocnia sa ho a sp\u00e1lia ho oh\u0148om; a mest\u00e1 J\u00fadska obr\u00e1tim na neob\u00fdvan\u00fa p\u00fa\u0161\u0165.\""
}