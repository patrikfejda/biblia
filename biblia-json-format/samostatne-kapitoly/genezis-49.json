{
    "1": "Potom Jakub zavolal svojich synov a povedal: \"Zhroma\u017edite sa, aby som v\u00e1m ozn\u00e1mil, \u010do na v\u00e1s \u010dak\u00e1 v \u010falek\u00fdch d\u0148och!",
    "2": "Z\u00eddite sa a po\u010d\u00favajte, Jakabovi synovia, po\u010dujte Izraela, otca svojho!",
    "3": "Ruben! Ty si m\u00f4j prvoroden\u00fd, ty si moja sila a prvotina mojej mu\u017eskosti. Prv\u00fd si v hodnosti a prv\u00fd v moci!",
    "4": "Prekypoval si s\u0165a voda: nu\u017e nebude\u0161 prv\u00fdm, lebo si vst\u00fapil na l\u00f4\u017eko svojho otca a zneuctil si ho na moje l\u00f4\u017eko vyst\u00fapil!",
    "5": "Simeon a L\u00e9vi s\u00fa prav\u00ed bratia, \u013estivos\u0165 a n\u00e1silie s\u00fa ich zbrane,",
    "6": "do ich kruhu moja du\u0161a nevkro\u010d\u00ed a k ich jednote sa moja sl\u00e1va nepripoj\u00ed! Ve\u010f vo svojej z\u00farivosti mu\u017eov povra\u017edili a vo svojej ukrutnosti b\u00fdky mrza\u010dili.",
    "7": "Nech je prekliata ich z\u00farivos\u0165, lebo bola n\u00e1ramn\u00e1 aj ich hnev, lebo tak\u00fd hrozn\u00fd bol! V Jakubovi ich rozdel\u00edm a rozh\u00e1d\u017eem ich v Izraeli.",
    "8": "J\u00fada, ty si ten, ktor\u00e9ho bud\u00fa chv\u00e1li\u0165 tvoji bratia! Tvoja ruka je na \u0161iji tvojich nepriate\u013eov, pred tebou sa synovia tvojho otca skl\u00e1\u0148aj\u00fa.",
    "9": "Levom mlad\u00fdm si, J\u00fada: od koristi si vstal, syn m\u00f4j, na odpo\u010dinok si si \u013eahol s\u0165a lev, ako levica: kto\u017ee ho zobud\u00ed?!",
    "10": "Neoddiali sa \u017eezlo od J\u00fadu, ani berla od jeho n\u00f4h, k\u00fdm nepr\u00edde (Ten), ktor\u00e9mu prisl\u00facha (\u017eezlo) a ku ktor\u00e9mu sa prit\u00falia n\u00e1rody.",
    "11": "K vini\u010du priv\u00e4zuje svoje osl\u00ed\u010da a k vz\u00e1cnej r\u00e9ve ml\u00e1\u010fa svojej oslice. Vo v\u00edne si perie odev a v hroznovej krvi svoj pl\u00e1\u0161\u0165.",
    "12": "Jeho o\u010di s\u00fa \u010dernej\u0161ie od v\u00edna a jeho zuby bel\u0161ie nad mlieko.",
    "13": "Zabulon b\u00fdva na morskom pobre\u017e\u00ed, je bl\u00edzko pr\u00edstavu pre lode a bok jeho hranice je pri Sidone.",
    "14": "Isachar je osol kostnat\u00fd, \u010do odpo\u010d\u00edva za ohradami,",
    "15": "a ke\u010f videl, \u017ee odpo\u010dinok je tak\u00fd sladk\u00fd a \u017ee kraj je tak\u00fd n\u00e1dhern\u00fd, sklonil svoju \u0161iju pod bremeno a stal sa sluhom poddan\u00fdm.",
    "16": "Dan vym\u00f4\u017ee pr\u00e1vo svojmu \u013eudu ako jeden z kme\u0148ov Izraela.",
    "17": "Dan bude hadom na ceste, zmijou rohatou na chodn\u00edku, \u010do hryzie ko\u0148a pri kopyte, tak\u017ee jeho jazdec pad\u00e1 dozadu.",
    "18": "Na tvoju sp\u00e1su ja vy\u010dk\u00e1vam, Pane!",
    "19": "Gad doliehaj\u00fa na\u0148 bandy zbojn\u00edcke, le\u017e on im \u0161liape na p\u00e4ty.",
    "20": "Aser m\u00e1 jedla nadbytok, ba dod\u00e1va i kr\u00e1\u013eovsk\u00e9 lah\u00f4dky.",
    "21": "Neftali je s\u0165a r\u00fdchla jelenica, preuk\u00e1\u017ee sa kr\u00e1snymi re\u010dami.",
    "22": "Ovocn\u00fd strom\u010dek je Jozef ovocn\u00fd strom\u010dek pri prameni, jeho ratoliestky prerastaj\u00fa m\u00far.",
    "23": "I roztrp\u010dovali ho, h\u00e1dali sa s n\u00edm a nap\u00e1dali ho ku\u0161ostrelci.",
    "24": "No jeho luk je pevn\u00fd a obratn\u00e1 je sila jeho r\u00fak",
    "25": "pre pomoc Mocn\u00e9ho Jakubovho odtia\u013e, kde pastier a Skala Izraela je, pre Boha tvojho otca, ktor\u00fd ti pom\u00e1ha, a pre V\u0161emoh\u00faceho, ktor\u00fd \u0165a po\u017eehn\u00e1va po\u017eehnaniami nebies zhora, po\u017eehnaniami hlb\u00edn, \u010do le\u017eia dolu, po\u017eehnaniami p\u0155s a lona.",
    "26": "Po\u017eehnania tvojho otca, ktor\u00e9 prevy\u0161uj\u00fa po\u017eehnania ve\u010dn\u00fdch vrchov a vz\u00e1cnos\u0165 v\u00fd\u0161in odvek\u00fdch, nech zost\u00fapia na hlavu Jozefovi, na tem\u00e4 knie\u017ea\u0165a jeho bratov!",
    "27": "Benjam\u00edn je drav\u00fd vlk, \u010do r\u00e1no koris\u0165 zo\u017eiera a ve\u010der koris\u0165 del\u00ed.\"",
    "28": "Toto s\u00fa v\u0161etky izraelsk\u00e9 kmene a je ich dvan\u00e1s\u0165. A toto im hovoril ich otec, ke\u010f ich \u017eehnal. Ka\u017ed\u00e9mu z nich dal primeran\u00e9 po\u017eehnanie.",
    "29": "Potom im prik\u00e1zal toto: \"Ja sa pripoj\u00edm k svojmu \u013eudu, pochovajte ma pri mojom otcovi v jaskyni na pozemku Hetejca Efrona,",
    "30": "v jaskyni na poli v Makpele, v\u00fdchodne od Mambre v krajine Kana\u00e1n na pozemku ktor\u00fd k\u00fapil Abrah\u00e1m od Hetejca Efrona na dedi\u010dn\u00e9 pohrebisko.",
    "31": "Ve\u010f tam pochovali Abrah\u00e1ma a jeho \u017eenu S\u00e1ru, tam pochovali Iz\u00e1ka a jeho \u017eenu Rebeku a tam som pochoval aj Liu.",
    "32": "Pozemok a jasky\u0148a bola k\u00fapen\u00e1 od Hetejcov.\"",
    "33": "Ke\u010f Jakub skon\u010dil odkaz pre svojich synov, vylo\u017eil si nohy na l\u00f4\u017eko a skonal. Tak sa pripojil k svojmu \u013eudu."
}