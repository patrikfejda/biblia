{
    "1": "Pribli\u017eovali sa k nemu v\u0161etci m\u00fdtnici a hrie\u0161nici a po\u010d\u00favali ho.",
    "2": "Farizeji a z\u00e1konn\u00edci \u0161omrali: \"Tento prij\u00edma hrie\u0161nikov a jed\u00e1va s nimi.\"",
    "3": "Preto im povedal toto podobenstvo:",
    "4": "\"Ak m\u00e1 niekto z v\u00e1s sto oviec a jednu z nich strat\u00ed nenech\u00e1 t\u00fdch dev\u00e4\u0165desiatdev\u00e4\u0165 na p\u00fa\u0161ti a nep\u00f4jde za tou, \u010do sa stratila, k\u00fdm ju nen\u00e1jde?",
    "5": "A ke\u010f ju n\u00e1jde, vezme ju s rados\u0165ou na plecia,",
    "6": "a len \u010do pr\u00edde domov, zvol\u00e1 priate\u013eov a susedov a povie im: \"Radujte sa so mnou lebo som na\u0161iel ovcu, \u010do sa mi stratila.\"",
    "7": "Hovor\u00edm v\u00e1m: Tak bude aj v nebi v\u00e4\u010d\u0161ia rados\u0165 nad jedn\u00fdm hrie\u0161nikom, ktor\u00fd rob\u00ed pok\u00e1nie, ako nad dev\u00e4\u0165desiatimi deviatimi spravodliv\u00fdmi, ktor\u00ed pok\u00e1nie nepotrebuj\u00fa.",
    "8": "Alebo ak m\u00e1 \u017eena desa\u0165 drachiem a jednu drachmu strat\u00ed, neza\u017ene lampu, nevymetie dom a neh\u013ead\u00e1 starostlivo k\u00fdm ju nen\u00e1jde?",
    "9": "A ke\u010f ju n\u00e1jde, zvol\u00e1 priate\u013eky a susedky a povie. Radujte sa so mnou, lebo som na\u0161la drachmu, \u010do som stratila.\"",
    "10": "Hovor\u00edm v\u00e1m: Tak\u00fa rados\u0165 maj\u00fa Bo\u017e\u00ed anjeli z jedn\u00e9ho hrie\u0161nika, ktor\u00fd rob\u00ed pok\u00e1nie.\"",
    "11": "A pokra\u010doval: \"Ist\u00fd \u010dlovek mal dvoch synov.",
    "12": "Mlad\u0161\u00ed z nich povedal otcovi: \"Otec, daj mi \u010das\u0165 majetku, ktor\u00e1 mi patr\u00ed.\" A on im rozdelil majetok.",
    "13": "O nieko\u013eko dn\u00ed si mlad\u0161\u00ed syn v\u0161etko zobral, odcestoval do \u010falek\u00e9ho kraja a tam svoj majetok h\u00fdriv\u00fdm \u017eivotom prem\u00e1rnil.",
    "14": "Ke\u010f v\u0161etko premrhal, nastal v tej krajine ve\u013ek\u00fd hlad a on za\u010dal trie\u0165 n\u00fadzu.",
    "15": "I\u0161iel teda a uchytil sa u ist\u00e9ho obyvate\u013ea tej krajiny a on ho poslal na svoje hospod\u00e1rstvo svine p\u00e1s\u0165.",
    "16": "I t\u00fa\u017eil nas\u00fdti\u0165 sa aspo\u0148 strukmi, \u010do \u017erali svine, ale nik mu ich ned\u00e1val.",
    "17": "Vst\u00fapil teda do seba a povedal si: \"Ko\u013eko n\u00e1denn\u00edkov u m\u00f4jho otca m\u00e1 chleba nazvy\u0161, a ja tu hyniem od hladu.",
    "18": "Vstanem, p\u00f4jdem k otcovi a poviem mu: Ot\u010de, zhre\u0161il som proti nebu i vo\u010di tebe.",
    "19": "U\u017e nie som hoden vola\u0165 sa tvoj\u00edm synom. Prijmi ma ako jedn\u00e9ho zo svojich n\u00e1denn\u00edkov.\"",
    "20": "I vstal a \u0161iel k svojmu otcovi. E\u0161te bol \u010faleko, ke\u010f ho zazrel jeho otec, a bolo mu ho \u013e\u00fato. Pribehol k nemu, hodil sa mu okolo krku a vybozk\u00e1val ho.",
    "21": "Syn mu povedal: \"Ot\u010de, zhre\u0161il som proti nebu i vo\u010di tebe. U\u017e nie som hoden vola\u0165 sa tvojim synom.\"",
    "22": "Ale otec povedal svojim sluhom: \"R\u00fdchlo prineste najlep\u0161ie \u0161aty a oble\u010dte ho! Dajte mu prste\u0148 na ruku a obuv na nohy!",
    "23": "Prive\u010fte vyk\u0155men\u00e9 te\u013ea a zabite ho. Jedzme a veselo hodujme,",
    "24": "lebo tento m\u00f4j syn bol m\u0155tvy, a o\u017eil, bol straten\u00fd, a na\u0161iel sa.\" A za\u010dali hodova\u0165.",
    "25": "Jeho star\u0161\u00ed syn bol pr\u00e1ve na poli. Ke\u010f sa vracal a pribli\u017eoval sa k domu, po\u010dul hudbu a tanec.",
    "26": "Zavolal si jedn\u00e9ho zo sluhov a p\u00fdtal sa, \u010do sa deje.",
    "27": "Ten mu povedal: \"Pri\u0161iel tvoj brat a tvoj otec zabil vyk\u0155men\u00e9 te\u013ea, lebo sa mu vr\u00e1til zdrav\u00fd.\"",
    "28": "On sa v\u0161ak nahneval a nechcel vojs\u0165. Vy\u0161iel teda otec a za\u010dal ho prosi\u0165.",
    "29": "Ale on odpovedal otcovi: \"U\u017e to\u013eko rokov ti sl\u00fa\u017eim a nikdy som neprest\u00fapil tvoj pr\u00edkaz, a mne si nikdy nedal ani kozliatko, aby som sa zabavil so svojimi priate\u013emi.",
    "30": "No ke\u010f pri\u0161iel tento tvoj syn, \u010do ti preh\u00fdril majetok s neviestkami, pre neho si zabil vyk\u0155men\u00e9 te\u013ea.\"",
    "31": "On mu na to povedal: \"Syn m\u00f4j, ty si st\u00e1le so mnou a v\u0161etko, \u010do ja m\u00e1m, je tvoje.",
    "32": "Ale patrilo sa hodova\u0165 a radova\u0165 sa, lebo tento tvoj brat bol m\u0155tvy, a o\u017eil, bol straten\u00fd, a na\u0161iel sa.\""
}