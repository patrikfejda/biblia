{
    "1": "Na druh\u00fd de\u0148 rozk\u00e1zal Holofernes cel\u00e9mu svojmu vojsku a ve\u013ek\u00e9mu mno\u017estvu \u013eud\u00ed, ktor\u00ed sa k nemu pridali ako spojenci, aby vytiahli proti Betulii, obsadili horsk\u00e9 cesty a i\u0161li bojova\u0165 proti Izraelitom.",
    "2": "V ten de\u0148 sa dali na pochod v\u0161etci bojaschopn\u00ed mu\u017ei. Vojensk\u00e1 sila bojovn\u00edkov bola stosedemdesiattis\u00edc pe\u0161iakov a dvan\u00e1s\u0165tis\u00edc jazdcov okrem t\u00fdch, \u010do boli poveren\u00ed z\u00e1sobovan\u00edm, a mu\u017eov, ktor\u00ed ich sprev\u00e1dzali pe\u0161o v preve\u013ekom mno\u017estve.",
    "3": "Ut\u00e1borili sa pri prameni v \u00fadol\u00ed ne\u010faleko Betulie a rozlo\u017eili sa do \u0161\u00edrky od Dotainu a\u017e po Belmain a do dl\u017eky od Betulie a\u017e po Kyamon, ktor\u00fd je oproti Ezdrelonu.",
    "4": "Ke\u010f Izraeliti videli ich mno\u017estvo, ve\u013emi sa z\u013eakli a hovorili jeden druh\u00e9mu: \"T\u00edto teraz spas\u00fa cel\u00fd povrch zeme. Ani vysok\u00e9 vrchy, ani doliny, ani pahorky neunes\u00fa ich \u0165archu.\"",
    "5": "V\u0161etci sa chopili svojich zbran\u00ed, zap\u00e1lili ohne na ve\u017eiach na hradb\u00e1ch a zostali cel\u00fa noc na str\u00e1\u017ei.",
    "6": "Na druh\u00fd de\u0148 vyviedol Holofernes cel\u00fa svoju jazdu pred o\u010dami Izraelitov, \u010do boli v Betulii,",
    "7": "presk\u00famal pr\u00edstupy k ich mestu, vyh\u013eadal vodn\u00e9 pramene a obsadil ich oddielmi bojovn\u00edkov a vr\u00e1til sa k svojmu vojsku.",
    "8": "Tu pri\u0161li za n\u00edm v\u0161etky knie\u017eat\u00e1 Ezauov\u00fdch synov a v\u0161etci vodcovia moabsk\u00e9ho \u013eudu, aj miestodr\u017eitelia pr\u00edmorsk\u00fdch \u00fazem\u00ed, a povedali:",
    "9": "\"Nech n\u00e1\u0161 vl\u00e1dca vypo\u010duje na\u0161e slov\u00e1, aby tvoje vojsko neutrpelo \u0165a\u017ek\u00e9 straty.",
    "10": "Tento izraelsk\u00fd \u013eud sa nespolieha na svoje kopije, ale na v\u00fd\u0161ku vrchov, ktor\u00e9 ob\u00fdvaj\u00fa. A ur\u010dite nie je \u013eahk\u00e9 dosta\u0165 sa na hrebene ich h\u00f4r.",
    "11": "Preto vl\u00e1dca, nebojuj proti nim v otvorenej bitke, ako sa zvy\u010dajne vedie vojna; tak nepadne ani jeden mu\u017e z tvojho \u013eudu.",
    "12": "Zosta\u0148 vo svojom t\u00e1bore a \u0161etri ka\u017ed\u00e9ho mu\u017ea zo svojho vojska. Len nech tvoji slu\u017eobn\u00edci obsadia prame\u0148, \u010do vyviera na \u00fap\u00e4t\u00ed vrchu,",
    "13": "lebo z neho ber\u00fa vodu v\u0161etci obyvatelia Betulie. Zni\u010d\u00ed ich sm\u00e4d a oni vydaj\u00fa svoje mesto. My a n\u00e1\u0161 \u013eud vyst\u00fapime na najbli\u017e\u0161ie vrchy, ut\u00e1bor\u00edme sa na nich a budeme na str\u00e1\u017ei, aby nik z mesta nevy\u0161iel.",
    "14": "Zoslabn\u00fa od hladu a sm\u00e4du aj so svojimi \u017eenami a de\u0165mi, tak\u017ee popadaj\u00fa sk\u00f4r, ako by ich zasiahol me\u010d, na uliciach pred svojimi domami.",
    "15": "Tak im tvrdo odplat\u00ed\u0161 za to, \u017ee ti odporovali a nevy\u0161li ti v \u00fastrety v pokoji.\"",
    "16": "Holofernesovi a v\u0161etk\u00fdm jeho sluhom sa ich slov\u00e1 p\u00e1\u010dili a rozk\u00e1zal urobi\u0165, ako navrhovali.",
    "17": "Moab\u010dania pohli t\u00e1bor a s nimi p\u00e4\u0165tis\u00edc As\u00fdr\u010danov, ut\u00e1borili sa v \u00fadol\u00ed a obsadili vodn\u00e9 zdroje a pramene Izraelitov.",
    "18": "Ammon\u010dania a\u00a0Ezauovi synovia potom vyst\u00fapili a\u00a0postavili si t\u00e1bor na vrchoch oproti Dotainu. \u010cas\u0165 z\u00a0nich poslali na juh a\u00a0na v\u00fdchod k\u00a0Egrebelu, ktor\u00fd je bl\u00edzko Chusu, le\u017eiaceho pri potoku Mochmur. Ostatn\u00e9 as\u00fdrske vojsko sa ut\u00e1borilo na rovine a\u00a0pokrylo cel\u00fd povrch zeme. Ve\u013ek\u00e9 mno\u017estvo vojensk\u00fdch stanov a\u00a0z\u00e1sob utvorilo t\u00e1bor obrovsk\u00fdch rozmerov.",
    "19": "Izraeliti volali k P\u00e1novi, svojmu Bohu; zmalomyse\u013eneli na duchu, lebo ich v\u0161etci ich nepriatelia obk\u013e\u00fa\u010dili tak, \u017ee nebolo mo\u017en\u00e9 spomedzi nich unikn\u00fa\u0165.",
    "20": "Tridsa\u0165\u0161tyri dn\u00ed ich obliehal cel\u00fd as\u00fdrsky t\u00e1bor s ich pe\u0161iakmi, vozmi i jazdcami a v\u0161etk\u00fdm obyvate\u013eom Betulie vy\u0161li z\u00e1soby vody.",
    "21": "Aj ich cisterny sa vypr\u00e1zdnili a nemali u\u017e pitnej vody na zahasenie sm\u00e4du ani na jedin\u00fd de\u0148, lebo im ju odmeriavali na pr\u00eddel.",
    "22": "Ich deti slabli, \u017eeny a mlad\u00edci chradli od sm\u00e4du a odpad\u00e1vali na uliciach mesta a v priechodoch br\u00e1n, lebo u\u017e nemali sily.",
    "23": "V\u0161etok \u013eud sa zhroma\u017edil k Ozi\u00e1\u0161ovi a k predstaven\u00fdm mesta; mlad\u00edci, \u017eeny i deti hlasito kri\u010dali pred v\u0161etk\u00fdmi star\u0161\u00edmi a volali:",
    "24": "\"Nech s\u00fadi Boh medzi nami a vami! Dopustili ste sa na n\u00e1s ve\u013ekej krivdy, ke\u010f ste sa pokojne nedohodli s As\u00fdr\u010danmi.",
    "25": "Teraz niet nikoho, kto by n\u00e1m pomohol lebo Boh n\u00e1s vydal do ich r\u00fak, aby sme popadali pred nimi od sm\u00e4du a biedne zahynuli.",
    "26": "Zavolajte ich teda a vydajte cel\u00e9 mesto Holofernesovmu \u013eudu a cel\u00e9mu jeho vojsku na koris\u0165.",
    "27": "Bude pre n\u00e1s lep\u0161ie, ke\u010f sa staneme ich koris\u0165ou. Budeme s\u00edce ich otrokmi, ale budeme \u017ei\u0165 a nebudeme musie\u0165 na vlastn\u00e9 o\u010di h\u013eadie\u0165, ako umieraj\u00fa na\u0161e nemluv\u0148at\u00e1 a ako na\u0161e \u017eeny a deti vydychuj\u00fa du\u0161u.",
    "28": "Zaprisah\u00e1vame v\u00e1s na nebo a na zem, na n\u00e1\u0161ho Boha a na P\u00e1na na\u0161ich otcov, ktor\u00fd n\u00e1s trest\u00e1 za na\u0161e hriechy a za hriechy na\u0161ich otcov, aby dnes neurobil s nami, \u010do sme povedali.\"",
    "29": "Tu nastal v zhroma\u017eden\u00ed bolestn\u00fd n\u00e1rek v\u0161etk\u00fdch a v\u0161etci hromadne volali ve\u013ek\u00fdm hlasom k P\u00e1nu Bohu.",
    "30": "Ozi\u00e1\u0161 im povedal: \"D\u00f4verujte, bratia, a vydr\u017eme e\u0161te p\u00e4\u0165 dn\u00ed, v ktor\u00fdch P\u00e1n, n\u00e1\u0161 Boh, obr\u00e1ti na n\u00e1s svoje milosrdenstvo; on n\u00e1s ur\u010dite neopust\u00ed nav\u017edy.",
    "31": "Ke\u010f prejde t\u00fdch p\u00e4\u0165 dn\u00ed, a nepr\u00edde n\u00e1m pomoc, urob\u00edm pod\u013ea va\u0161ich slov.\"",
    "32": "Nato rozpustil \u013eud, ka\u017ed\u00e9ho do jeho t\u00e1bora; mu\u017eovia odi\u0161li na m\u00fary a ve\u017ee mesta, \u017eeny a deti prepustili domov. Ale v\u0161etci v meste boli ve\u013emi sk\u013e\u00fa\u010den\u00ed."
}