{
    "1": "V antiochijskej cirkvi boli prorokmi a u\u010dite\u013emi Barnab\u00e1\u0161, Simeon, ktor\u00e9ho volali Niger, Lucius z Cyr\u00e9ny, Manaen, ktor\u00fd bol vychovan\u00fd s tetrarchom Herodesom, a \u0160avol.",
    "2": "Ako sl\u00fa\u017eili P\u00e1novi a postili sa, povedal Duch Sv\u00e4t\u00fd: Odde\u013ete mi Barnab\u00e1\u0161a a \u0160avla na dielo; na ktor\u00e9 som ich povolal.\"",
    "3": "Oni sa postili a modlili, vlo\u017eili na nich ruky a prepustili ich.",
    "4": "A oni, vyslan\u00ed Duchom Sv\u00e4t\u00fdm, do\u0161li do Seleucie a stade sa preplavili na Cyprus.",
    "5": "Ke\u010f pri\u0161li do Salaminy, hl\u00e1sali Bo\u017eie slovo v \u017eidovsk\u00fdch synag\u00f3gach. Mali so sebou aj J\u00e1na ako pomocn\u00edka.",
    "6": "A ke\u010f pre\u0161li cel\u00fdm ostrovom a\u017e do Pafu stretli ist\u00e9ho \u010darodejn\u00edka, falo\u0161n\u00e9ho proroka, \u017dida menom Barjezu.",
    "7": "Bol u prokonzula Sergia Pavla, ktor\u00fd bol rozumn\u00fd mu\u017e. Ten si pozval Barnab\u00e1\u0161a a \u0160avla, lebo chcel po\u010du\u0165 Bo\u017eie slovo.",
    "8": "Ale Elymas, \u010darodejn\u00edk - lebo tak sa preklad\u00e1 jeho meno -, im odporoval a usiloval sa odvr\u00e1ti\u0165 prokonzula od viery.",
    "9": "Vtedy \u0160avol, ktor\u00fd sa vol\u00e1 aj Pavol, naplnen\u00fd Duchom Sv\u00e4t\u00fdm, pozrel na\u0148ho",
    "10": "a povedal: \"Diablov syn, pln\u00fd ka\u017ed\u00e9ho podvodu a ka\u017ed\u00e9ho klamstva, nepriate\u013e akejko\u013evek spravodlivosti, neprestane\u0161 prevraca\u0165 priame cesty P\u00e1nove?!",
    "11": "A teraz pozri, do\u013eahne na teba P\u00e1nova ruka: oslepne\u0161 a ist\u00fd \u010das nebude\u0161 vidie\u0165 slnko.\" Vtom na\u0148ho padla mr\u00e1kota a tma, t\u00e1pal dookola a h\u013eadal, kto by mu podal ruku.",
    "12": "Ke\u010f prokonzul videl, \u010do sa stalo, \u017easol nad P\u00e1nov\u00fdm u\u010den\u00edm a uveril.",
    "13": "Pavol a jeho spolo\u010dn\u00edci sa z Pafu odplavili a pri\u0161li do Perge v Pamf\u00fdlii. J\u00e1n od nich odi\u0161iel a vr\u00e1til sa do Jeruzalema.",
    "14": "Ostatn\u00ed \u0161li \u010falej a z Perge do\u0161li do Antiochie v Piz\u00eddii. V sobotu vo\u0161li do synag\u00f3gy a sadli si.",
    "15": "Po \u010d\u00edtan\u00ed zo Z\u00e1kona a Prorokov im predstaven\u00ed synag\u00f3gy odk\u00e1zali: \"Bratia, ak m\u00e1te nejak\u00e9 povzbudiv\u00e9 slovo pre \u013eud, hovorte!\"",
    "16": "Tu Pavol vstal, rukou dal znamenie, aby bolo ticho, a povedal: \"Mu\u017eovia, Izraeliti a vy v\u0161etci, \u010do sa boj\u00edte Boha, po\u010d\u00favajte!",
    "17": "Boh tohoto izraelsk\u00e9ho \u013eudu si vyvolil na\u0161ich otcov a pov\u00fd\u0161il tento \u013eud, ke\u010f b\u00fdval v cudzine, v egyptskej krajine. Potom ho z nej vyviedol zdvihnut\u00fdm ramenom",
    "18": "a asi \u0161tyridsa\u0165 rokov zn\u00e1\u0161al ich spr\u00e1vanie na p\u00fa\u0161ti.",
    "19": "Vyhubil sedem n\u00e1rodov v kana\u00e1nskej krajine a l\u00f3som rozdelil ich krajinu",
    "20": "asi na \u0161tyristop\u00e4\u0165desiat rokov. Potom im d\u00e1val sudcov a\u017e po proroka Samuela.",
    "21": "Vtedy si \u017eiadali kr\u00e1\u013ea a Boh im dal K\u00ed\u0161ovho syna Saula, mu\u017ea z Benjam\u00ednovho kme\u0148a, na \u0161tyridsa\u0165 rokov.",
    "22": "Ke\u010f ho odstr\u00e1nil, povolal im za kr\u00e1\u013ea D\u00e1vida a vydal mu svedectvo: \"Na\u0161iel som D\u00e1vida, syna Jesseho, mu\u017ea pod\u013ea m\u00f4jho srdca, ktor\u00fd bude plni\u0165 moju v\u00f4\u013eu cel\u00fa.\"",
    "23": "Z jeho potomstva dal Boh pod\u013ea pris\u013e\u00fabenia Izraelu Spasite\u013ea, Je\u017ei\u0161a.",
    "24": "Pred jeho pr\u00edchodom J\u00e1n hl\u00e1sal v\u0161etk\u00e9mu izraelsk\u00e9mu \u013eudu krst pok\u00e1nia.",
    "25": "Ke\u010f J\u00e1n kon\u010dil svoj beh, hovoril: \"Ja nie som ten, za koho ma poklad\u00e1te. Ale, h\u013ea, po mne prich\u00e1dza ten, ktor\u00e9mu nie som hoden rozviaza\u0165 obuv na noh\u00e1ch.\"",
    "26": "Bratia, synovia Abrah\u00e1movho rodu, a t\u00ed, \u010do sa u v\u00e1s boja Boha, n\u00e1m bolo poslan\u00e9 toto slovo sp\u00e1sy.",
    "27": "Lebo obyvatelia Jeruzalema ani ich vodcovia ho nepoznali, ods\u00fadili ho, a tak splnili slov\u00e1 Prorokov, ktor\u00e9 sa \u010d\u00edtaj\u00fa ka\u017ed\u00fa sobotu.",
    "28": "A hoci nena\u0161li ni\u010d, za \u010do by si zasluhoval smr\u0165, do\u017eadovali sa od Pil\u00e1ta, aby ho dal zabi\u0165.",
    "29": "A ke\u010f splnili v\u0161etko, \u010do bolo o \u0148om nap\u00edsan\u00e9, s\u0148ali ho z dreva a ulo\u017eili do hrobu.",
    "30": "Ale Boh ho vzkriesil z m\u0155tvych",
    "31": "a on sa mnoho dn\u00ed zjavoval t\u00fdm, \u010do s n\u00edm pri\u0161li z Galiley do Jeruzalema, a teraz s\u00fa jeho svedkami pred \u013eudom.",
    "32": "A my v\u00e1m zvestujeme, \u017ee pris\u013e\u00fabenie, ktor\u00e9 dostali na\u0161i otcovia,",
    "33": "Boh splnil ich de\u0165om, ke\u010f n\u00e1m vzkriesil Je\u017ei\u0161a, ako je aj v druhom \u017ealme nap\u00edsan\u00e9: \"Ty si m\u00f4j syn. Ja som \u0165a dnes splodil.\"",
    "34": "A \u017ee ho vzkriesi z m\u0155tvych, aby sa u\u017e nikdy nevr\u00e1til do poru\u0161enia, to povedal takto: \"D\u00e1m v\u00e1m D\u00e1vidove sv\u00e4t\u00e9 veci, ktor\u00e9 s\u00fa vern\u00e9.\"",
    "35": "A preto aj na inom mieste hovor\u00ed: \"Nedovol\u00ed\u0161, aby tvoj sv\u00e4t\u00fd videl poru\u0161enie.\"",
    "36": "Lebo ke\u010f D\u00e1vid splnil vo svojom pokolen\u00ed Bo\u017eiu v\u00f4\u013eu, zosnul, ulo\u017eili ho k jeho otcom a videl poru\u0161enie.",
    "37": "Av\u0161ak ten, ktor\u00e9ho Boh vzkriesil, nevidel poru\u0161enie.",
    "38": "Nech je v\u00e1m teda zn\u00e1me, bratia, \u017ee skrze neho sa v\u00e1m zvestuje odpustenie hriechov. Od v\u0161etk\u00e9ho, od \u010doho v\u00e1s nemohol ospravedlni\u0165 Moj\u017ei\u0161ov z\u00e1kon,",
    "39": "v \u0148om je ospravedlnen\u00fd ka\u017ed\u00fd, kto ver\u00ed.",
    "40": "Dajte si teda pozor, aby nepri\u0161lo, \u010do sa hovor\u00ed u Prorokov:",
    "41": "\"Pozrite, poh\u0155da\u010di, \u010dudujte sa a zahy\u0148te, lebo za va\u0161ich dni vykon\u00e1m skutok, dielo, ktor\u00e9mu neuver\u00edte, ke\u010f v\u00e1m bude o \u0148om niekto rozpr\u00e1va\u0165.\"",
    "42": "Ke\u010f potom vych\u00e1dzali, prosili ich, aby im o tom rozpr\u00e1vali aj v nasleduj\u00facu sobotu:",
    "43": "A ke\u010f sa zhroma\u017edenie rozi\u0161lo, mnoho \u017didov a n\u00e1bo\u017en\u00fdch prozelytov i\u0161lo za Pavlom a Barnab\u00e1\u0161om. A oni s nimi hovorili a povzbudzovali ich, aby vytrvali v Bo\u017eej milosti.",
    "44": "V nasleduj\u00facu sobotu sa skoro cel\u00e9 mesto zi\u0161lo po\u010d\u00fava\u0165 P\u00e1novo slovo.",
    "45": "Ke\u010f \u017didia videli z\u00e1stupy, pln\u00ed \u017eiarlivosti r\u00fahavo odporovali tomu, \u010do hovoril Pavol.",
    "46": "Tu Pavol a Barnab\u00e1\u0161 povedali smelo: \"Predov\u0161etk\u00fdm v\u00e1m sa malo hl\u00e1sa\u0165 Bo\u017eie slovo, ale preto, \u017ee ho odmietate a sami sa poklad\u00e1te za nehodn\u00fdch ve\u010dn\u00e9ho \u017eivota, obraciame sa k pohanom.",
    "47": "Lebo tak n\u00e1m prik\u00e1zal P\u00e1n: \"Ustanovil som \u0165a za svetlo pohanom, aby si bol sp\u00e1sou a\u017e do kon\u010d\u00edn zeme.\"",
    "48": "Ke\u010f to po\u010duli pohania, radovali sa a oslavovali P\u00e1novo slovo a uverili v\u0161etci, \u010do boli vopred ur\u010den\u00ed pre ve\u010dn\u00fd \u017eivot.",
    "49": "A P\u00e1novo slovo sa \u0161\u00edrilo po celom kraji.",
    "50": "Ale \u017didia po\u0161tvali n\u00e1bo\u017en\u00e9 \u017eeny z vy\u0161\u0161\u00edch vrstiev a popredn\u00fdch me\u0161\u0165anov, podnietili proti Pavlovi a Barnab\u00e1\u0161ovi prenasledovanie a vyhnali ich zo svojho kraja.",
    "51": "Oni na nich striasli prach z n\u00f4h a odi\u0161li do Ik\u00f3nia.",
    "52": "No u\u010den\u00edci boli naplnen\u00ed rados\u0165ou a Duchom Sv\u00e4t\u00fdm."
}