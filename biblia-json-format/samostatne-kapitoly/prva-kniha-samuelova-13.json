{
    "1": "Uplynul rok, \u010do kra\u013eoval \u0160aul, a ke\u010f druh\u00fd rok kra\u013eoval nad Izraelom,",
    "2": "vybral si tritis\u00edc z Izraelitov: dvetis\u00edc bolo so \u0160aulom v Machmase a na vrchu Betel a tis\u00edc bolo s Jonat\u00e1nom v Benjam\u00ednovej Gabae. Ostatok \u013eudu rozpustil, ka\u017ed\u00e9ho do jeho stanu.",
    "3": "Jonat\u00e1n porazil pos\u00e1dku Fili\u0161t\u00edncov, ktor\u00e1 bola v Gabae, a Fili\u0161t\u00ednci sa o tom dopo\u010duli. Vtedy dal \u0160aul tr\u00fabi\u0165 na tr\u00fabu v celej krajine a vyhl\u00e1sil: \"Nech \u010duj\u00fa Hebrejci",
    "4": "a cel\u00fd Izrael nech po\u010duje toto: \u0160aul porazil pos\u00e1dku Fili\u0161t\u00edncov, ale sa aj stal Fili\u0161t\u00edncom odporn\u00fdm.\" Nato zvolali \u013eud k \u0160aulovi do Galgaly.",
    "5": "Fili\u0161t\u00ednci sa zhroma\u017edili do boja proti Izraelitom, tridsa\u0165tis\u00edc vozov a \u0161es\u0165tis\u00edc jazdcov, \u013eudu v\u0161ak bolo po\u010dtom ako piesku na morskom brehu. Pri\u0161li a ut\u00e1borili sa v Machmase, v\u00fdchodne od Bethavenu.",
    "6": "Ke\u010f Izraeliti videli, \u017ee s\u00fa v \u00fazkych, \u017ee \u013eud je ubit\u00fd, poschov\u00e1vali sa (\u013eudia) do jask\u00fd\u0148, do dier, do skaln\u00fdch trhl\u00edn, do j\u00e1m a do cisterien.",
    "7": "Dokonca pre\u0161li cez Jord\u00e1n do Gadovej krajiny a do Gala\u00e1du. \u0160aul v\u0161ak bol e\u0161te v Galgale a cel\u00fd \u013eud sa triasol okolo neho.",
    "8": "I \u010dakal sedem dn\u00ed do \u010dasu, ktor\u00fd ur\u010dil Samuel. Ale Samuel neprich\u00e1dzal do Galgaly, tak\u017ee sa \u013eud od neho rozchodil.",
    "9": "Vtedy povedal \u0160aul: \"Doneste mi celopal a pokojn\u00e9 obety!\" A obetoval celopal.",
    "10": "Ke\u010f dokon\u010dil obetovanie celopalu, pri\u0161iel Samuel a \u0160aul mu \u0161iel v \u00fastrety pozdravi\u0165 ho.",
    "11": "Samuel povedal: \"\u010co si to urobil?\" \u0160aul odpovedal: \"Lebo som videl, \u017ee sa \u013eud rozchod\u00ed odo m\u0148a a ty si neprich\u00e1dzal na ur\u010den\u00fd \u010das, Fili\u0161t\u00ednci sa v\u0161ak zhroma\u017edili v Machmase.",
    "12": "I myslel som: Teraz zost\u00fapia Fili\u0161t\u00ednci ku mne do Galgaly a P\u00e1novu tv\u00e1r som neudobril. Nu\u017e osmelil som sa a obetoval som celopal.\"",
    "13": "Nato Samuel povedal \u0160aulovi: \"Hl\u00fapo si konal, nezachoval si pr\u00edkaz P\u00e1na, svojho Boha, ktor\u00fd ti dal. Teraz by bol P\u00e1n na ve\u010dnos\u0165 upevnil tvoje kr\u00e1\u013eovstvo nad Izraelom.",
    "14": "Takto v\u0161ak tvoje kr\u00e1\u013eovstvo trva\u0165 nebude. P\u00e1n si vyh\u013eadal mu\u017ea pod\u013ea svojho srdca a ustanovil ho za knie\u017ea nad svoj\u00edm \u013eudom, lebo si nezachoval \u010do ti prik\u00e1zal P\u00e1n.\"",
    "15": "Potom Samuel vstal a odi\u0161iel z Galgaly do Benjam\u00ednovej Gabay. Ostatok \u013eudu i\u0161iel za \u0160aulom z Galgaly do Benjam\u00ednovej Gabay v \u00fastrety bojuj\u00facemu \u013eudu. A \u0160aul spo\u010d\u00edtal \u013eud, ktor\u00fd sa nach\u00e1dzal pri \u0148om, okolo \u0161es\u0165sto mu\u017eov. -",
    "16": "\u0160aul, jeho syn Jonat\u00e1n a \u013eud, ktor\u00fd bol s nimi, zdr\u017eovali sa v Benjam\u00ednovej Gabae, Fili\u0161t\u00ednci t\u00e1borili v Machmase.",
    "17": "Vtedy vyrazili z t\u00e1bora Fili\u0161t\u00edncov koristn\u00edci v troch oddieloch. Jeden oddiel udrel smerom na Ofru do kraja \u0160ual,",
    "18": "jeden oddiel udrel smerom na Bethoron a jeden oddiel udrel smerom k hranici, ktor\u00e1 h\u013ead\u00ed ponad \u00fadolie Seboim na rovinu.",
    "19": "Kov\u00e1\u010da v\u0161ak nebolo v celej Izraelskej krajine. Fili\u0161t\u00ednci si toti\u017e povedali: \"Aby si Hebrejci neurobili me\u010de alebo kopije.\"",
    "20": "Cel\u00fd Izrael musel chodi\u0165 k Fili\u0161t\u00edncom, ke\u010f si niekto chcel naostri\u0165 pluh, motyku, sekeru, alebo kosu.",
    "21": "Piln\u00edk sl\u00fa\u017eil na br\u00fasenie ostria mot\u00fdk, trojzub\u00fdch vidiel, sekier a sochorov,",
    "22": "tak\u017ee v de\u0148 bitky sa nena\u0161iel me\u010d ani kopija v ruke cel\u00e9ho \u013eudu, ktor\u00fd bol so \u0160aulom a Jonat\u00e1nom. Na\u0161iel sa len u \u0160aula a jeho syna Jonat\u00e1na.",
    "23": "Pos\u00e1dka Fili\u0161t\u00edncov vyrazila k machmask\u00e9mu prechodu."
}