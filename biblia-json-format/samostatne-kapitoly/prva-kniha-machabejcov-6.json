{
    "1": "Ke\u010f kr\u00e1\u013e Antiochus prech\u00e1dzal cez n\u00e1horn\u00e9 krajiny, dozvedel sa, \u017ee v Elymaide v Perzii je mesto, vych\u00fdren\u00e9 bohatstvom na striebro i zlato.",
    "2": "V \u0148om je vraj preve\u013emi bohat\u00fd chr\u00e1m, kde s\u00fa \u00fadajne zlat\u00e9 v\u00fdzbroje, panciere a \u0161t\u00edty, ktor\u00e9 tam zanechal maced\u00f3nsky kr\u00e1\u013e Alexander, syn Filipov, ktor\u00fd panoval z Gr\u00e9kov ako prv\u00fd.",
    "3": "Pritiahol teda a pok\u00fa\u0161al sa mesto zauja\u0165 a vydrancova\u0165 ho. Ale nepodarilo sa mu to, lebo obyvatelia mesta sa dozvedeli o jeho z\u00e1meroch.",
    "4": "Povstali proti nemu do boja, musel utiec\u0165 a odch\u00e1dzal odtia\u013e s ve\u013ek\u00fdm sklaman\u00edm, aby sa vr\u00e1til do Babylonu.",
    "5": "Tu pri\u0161iel k nemu do Perzie posol a ozn\u00e1mil mu, \u017ee jeho vojsk\u00e1, ktor\u00e9 vytiahli do j\u00fadskej krajiny, utrpeli por\u00e1\u017eku.",
    "6": "\u017de Lyzi\u00e1\u0161 sa vypravil na \u010dele ve\u013ek\u00e9ho vojska, ale \u017ee bol porazen\u00fd \u017didmi, ktor\u00ed vraj prevl\u00e1dli zbra\u0148ami a vojskom a (dobyli) aj bohat\u00fa koris\u0165, ktor\u00fa pobrali porazen\u00fdm vojsk\u00e1m.",
    "7": "\u017de zr\u00facali ohavn\u00fa (modlu), ktor\u00fa dal postavi\u0165 na olt\u00e1r v Jeruzaleme, a sv\u00e4ty\u0148u \u017ee obohnali vysok\u00fdmi m\u00farmi, ako (to bolo) predt\u00fdm, a \u017ee (opevnili) aj Betsuru, jeho mesto.",
    "8": "Ke\u010f sa kr\u00e1\u013e dozvedel o t\u00fdchto udalostiach, z\u013eakol sa a ve\u013emi sa rozru\u0161il. Klesol na poste\u013e a od hnevu ochorel, lebo sa mu nestalo po v\u00f4li.",
    "9": "A zostal tam mnoho dn\u00ed, lebo sa mu obnovovala tr\u00e1pna \u00fazkos\u0165. Ke\u010f badal, \u017ee zomrie,",
    "10": "zvolal v\u0161etk\u00fdch svojich d\u00f4vern\u00edkov a povedal im: \"Sp\u00e1nok sa mi vzdialil od o\u010d\u00ed a su\u017euj\u00faca staros\u0165 tla\u010d\u00ed moje srdce.",
    "11": "Mysl\u00edm si v duchu: Do ak\u00e9ho z\u00e1rmutku som sa dostal a v akej z\u00e1plave zm\u00e4tku som teraz ja, ktor\u00fd som b\u00fdval cten\u00fd a milovan\u00fd, dokia\u013e som bol pri moci.",
    "12": "Teraz sa rozpam\u00e4t\u00favam na zl\u00e9 veci, ktor\u00e9 som pop\u00e1chal proti Jeruzalemu; ako som pobral z neho v\u0161etko zlat\u00e9 a strieborn\u00e9 n\u00e1radie a ako som poslal bezd\u00f4vodne nivo\u010di\u0165 j\u00fadske obyvate\u013estvo.",
    "13": "Teraz jasne vid\u00edm, \u017ee ma preto zastihlo toto ne\u0161\u0165astie. H\u013ea, v hroznom z\u00e1rmutku hyniem v cudzej krajine!\"",
    "14": "Potom zavolal Filipa, jedn\u00e9ho zo svojich d\u00f4vern\u00edkov, a ustanovil ho nad cel\u00fdm svoj\u00edm kr\u00e1\u013eovstvom.",
    "15": "Odovzdal mu korunu, svoj pl\u00e1\u0161\u0165 a prste\u0148, aby viedol jeho syna Antiocha a vychoval ho za vlad\u00e1ra.",
    "16": "A kr\u00e1\u013e Antiochus tam roku sto\u0161tyridsiateho deviateho zomrel.",
    "17": "Ke\u010f sa Lyzi\u00e1\u0161 dozvedel o kr\u00e1\u013eovej smrti, dosadil miesto neho za kr\u00e1\u013ea jeho syna Antiocha, ktor\u00e9ho vychov\u00e1val od mladi, a dal mu meno Eupator.",
    "18": "T\u00ed v\u0161ak, \u010do b\u00fdvali na hrade pri sv\u00e4tyni, ob\u0165a\u017eovali Izrael; ustavi\u010dne h\u013eadali (sp\u00f4sob), ako by im mohli \u0161kodi\u0165 a pohanom poskytn\u00fa\u0165 oporu.",
    "19": "J\u00fada si preto zaumienil, \u017ee ich vyhub\u00ed. I zvolal v\u0161etok \u013eud, aby ich ob\u013eahli.",
    "20": "Zhroma\u017edili sa teda a roku stop\u00e4\u0165desiateho ich obk\u013e\u00fa\u010dili. Zriadil proti nim kame\u0148omety a in\u00e9 dob\u00fdvacie stroje.",
    "21": "Niektor\u00ed z t\u00fdch, \u010do unikli z ob\u013eahnutia - a pripojili sa k nim aj nieko\u013ek\u00ed bezbo\u017en\u00edci z Izraela -,",
    "22": "odi\u0161li ku kr\u00e1\u013eovi a vraveli: \"Ako dlho e\u0161te potrv\u00e1, k\u00fdm nevykon\u00e1\u0161 s\u00fad a nepomst\u00ed\u0161 na\u0161ich bratov?",
    "23": "My sme sa dobrovo\u013ene poddali tvojmu otcovi, riadili sme sa jeho pr\u00edkazmi a posl\u00fachali sme jeho rozkazy.",
    "24": "Za to teraz obk\u013e\u00fa\u010dili na\u0161i s\u00fakme\u0148ovci hrad a zanevreli n n\u00e1s. Ba ka\u017ed\u00e9ho, koho z n\u00e1s chytili, zabili a na\u0161e majetky vyplienili.",
    "25": "A vztiahli ruku nielen na n\u00e1s, ale aj na v\u0161etky susedn\u00e9 kraje.",
    "26": "A h\u013ea dnes obliehaj\u00fa jeruzalemsk\u00fd hrad, aby ho dobyli! Chr\u00e1m a Betsuru opevnili.",
    "27": "Ak ich r\u00fdchle nezasko\u010d\u00ed\u0161, bud\u00fa robi\u0165 e\u0161te v\u00e4\u010d\u0161ie veci ne\u017e tieto a (ich postup) nebude\u0161 m\u00f4c\u0165 zadr\u017ea\u0165.\"",
    "28": "Ke\u010f to kr\u00e1\u013e po\u010dul, rozhneval sa a zvolal v\u0161etk\u00fdch svojich d\u00f4vern\u00edkov a velite\u013eov pechoty aj jazdectva.",
    "29": "Ba aj z in\u00fdch kr\u00e1\u013eovstiev a morsk\u00fdch ostrovov pritiahli k nemu z\u00e1stupy \u017eoldnierov.",
    "30": "Po\u010det jeho vojska bol: stotis\u00edc pe\u0161iakov, dvadsa\u0165tis\u00edc jazdcov a tridsa\u0165dva slonov, vycvi\u010den\u00fdch do boja.",
    "31": "Tiahli cez Edomsko a ut\u00e1borili sa pred Betsurou. Dlho o \u0148u bojovali a postavili aj dob\u00fdvacie stroje, ale (obk\u013e\u00fa\u010den\u00ed) robili v\u00fdpady, p\u00e1lili ich oh\u0148om a udatne bojovali.",
    "32": "J\u00fada odtiahol od hradu a ut\u00e1boril sa pri Betzachare oproti kr\u00e1\u013eovmu t\u00e1boru.",
    "33": "Kr\u00e1\u013e sa v\u010dasr\u00e1no vybral a so v\u0161etkou r\u00fdchlos\u0165ou uh\u00e1\u0148al s vojskom smerom na Betzacharu. Za zvuku tr\u00fab sa \u0161\u00edky pripravili do boja.",
    "34": "Slonom predlo\u017eili \u0161\u0165avu z hrozien a moru\u0161\u00ed aby ich rozdr\u00e1\u017edili do boja.",
    "35": "Potom zaradili zvierat\u00e1 medzi bojov\u00e9 \u0161\u00edky. Ku ka\u017ed\u00e9mu slonovi priradili tis\u00edc mu\u017eov, vyzbrojen\u00fdch re\u0165azovit\u00fdmi panciermi a meden\u00fdmi prilbami na hlav\u00e1ch. Okrem toho postavili ku ka\u017ed\u00e9mu zviera\u0165u sto vybran\u00fdch jazdcov.",
    "36": "T\u00edto boli u\u017e predt\u00fdm pridelen\u00ed k zviera\u0165u, kamko\u013evek sa uberalo, i\u0161li s n\u00edm a neodch\u00e1dzali od neho.",
    "37": "Na ka\u017edom zvierati boli siln\u00e9, kryt\u00e9 dreven\u00e9 ve\u017ee, upevnen\u00e9 zvl\u00e1\u0161tnymi zariadeniami a na ka\u017edom bolo tridsa\u0165dva mu\u017eov, ktor\u00ed odtia\u013e bojovali, a e\u0161te jeden Ind.",
    "38": "Ostatn\u00fdch jazdcov postavili v\u013eavo i vpravo na obe kr\u00eddla vojska, aby znepokojovali (nepriate\u013ea) a kryli bojov\u00e9 \u0161\u00edky.",
    "39": "Ke\u010f na zlat\u00e9 a meden\u00e9 \u0161t\u00edty zasvietilo slnko, rozsvietili sa od nich hory a \u017eiarili ako ohniv\u00e9 fakle.",
    "40": "\u010cas\u0165 kr\u00e1\u013eovho vojska sa rozprestrela po vrchovine a druh\u00e1 \u010das\u0165 zostala v n\u00ed\u017eine. Postupovali opatrne a usporiadane.",
    "41": "Tria\u0161ka zachv\u00e1tila v\u0161etk\u00fdch, ke\u010f za\u010duli hrmot ich mno\u017estva, pochod vojska a rin\u010danie zbran\u00ed; bolo to vojsko mimoriadne ve\u013ek\u00e9 a siln\u00e9.",
    "42": "J\u00fada vyrazil so svoj\u00edm vojskom do boja a padlo z kr\u00e1\u013eovho vojska \u0161es\u0165sto mu\u017eov.",
    "43": "Tu Eleazar, Hauran, spozoroval, \u017ee jedno zo zvierat, opatren\u00e9 kr\u00e1\u013eovsk\u00fdm pancierom, prevy\u0161uje v\u0161etky ostatn\u00e9 zvierat\u00e1. Nazd\u00e1val sa \u017ee je na \u0148om kr\u00e1\u013e.",
    "44": "I obetoval sa, aby vyslobodil svoj \u013eud a z\u00edskal si ve\u010dn\u00e9 meno.",
    "45": "Odv\u00e1\u017ene sa rozbehol k nemu stredom cez \u0161\u00edky, bil napravo i na\u013eavo, tak\u017ee ustupovali pred n\u00edm na obe strany.",
    "46": "Potom vliezol pod slona, \u013eahol si pod neho a zabil ho. On sa zr\u00fatil na neho na zem a tam zomrel.",
    "47": "Ke\u010f videli silu kr\u00e1\u013eovsk\u00e9ho vojska a tlak jeho oddielov, ust\u00fapili pred nimi.",
    "48": "Kr\u00e1\u013eovsk\u00e9 vojsk\u00e1 sa vydali proti nim a\u017e do Jeruzalema; kr\u00e1\u013e sa teda ut\u00e1boril proti J\u00fadsku a proti vrchu Sion.",
    "49": "Uzavrel mier s t\u00fdmi, \u010do boli z Betsury, ktor\u00ed opustili mesto, lebo tam u\u017e nemali potrav\u00edn a nemohli zn\u00e1\u0161a\u0165 \u010fal\u0161ie obliehanie. Pole toti\u017e malo sobotn\u00fd odpo\u010dinok.",
    "50": "Tak zaujal kr\u00e1\u013e Betsuru a ustanovil tam pos\u00e1dku, aby ju str\u00e1\u017eili.",
    "51": "Potom obliehal mnoh\u00e9 dni sv\u00e4ty\u0148u; postavil tam vrhacie a in\u00e9 bojov\u00e9 stroje: oh\u0148omety, kame\u0148omety, \u0161\u00edpomety a praky.",
    "52": "Len\u017ee aj oni si zhotovili bojov\u00e9 stroje proti ich strojom, a tak bojovali mnoho dn\u00ed.",
    "53": "Ale nebolo v z\u00e1sob\u00e1r\u0148ach potrav\u00edn, lebo bol siedmy rok a zvy\u0161ky z\u00e1sob str\u00e1vili t\u00ed, ktor\u00ed kv\u00f4li svojej z\u00e1chrane utiekli pred pohanmi do J\u00fadska.",
    "54": "Tak zostalo na \u00fazem\u00ed sv\u00e4tyne len nieko\u013eko mu\u017eov, lebo ich prevl\u00e1dal hlad, a preto sa rozp\u0155chli ka\u017ed\u00fd do svojho domova. -",
    "55": "Ke\u010f sa Lyzi\u00e1\u0161 dopo\u010dul, \u017ee sa Filip, ktor\u00e9ho kr\u00e1\u013e Antiochus e\u0161te za\u017eiva poveril, aby vychoval jeho syna Antiocha za vlad\u00e1ra,",
    "56": "vr\u00e1til z Perzie a M\u00e9die spolu s vojskami, ktor\u00e9 vytiahli s kr\u00e1\u013eom, a \u017ee sa usiluje prevzia\u0165 vl\u00e1du do svojich r\u00fak,",
    "57": "sna\u017eil sa \u010d\u00edm sk\u00f4r odtiahnu\u0165. I vyjadril sa pred kr\u00e1\u013eom, velite\u013emi vojska a mu\u017estvom takto: \"Ka\u017ed\u00fdm d\u0148om slabneme, potravy n\u00e1m ub\u00fada, miesto, ktor\u00e9 obliehame, je pevn\u00e9 a e\u0161te na n\u00e1s dolieha aj staros\u0165 o kr\u00e1\u013eovstvo.",
    "58": "Preto podajme teraz t\u00fdmto mu\u017eom pravicu a pomerme sa s nimi a s cel\u00fdm ich n\u00e1rodom!",
    "59": "Dovo\u013eme im, aby mohli \u017ei\u0165 ako predt\u00fdm pod\u013ea svojich zvykov, lebo iba pre svoje zvyky, ktor\u00e9 sme zru\u0161ili, sa vzb\u00farili a urobili toto v\u0161etko.\"",
    "60": "T\u00e1to re\u010d sa zap\u00e1\u010dila kr\u00e1\u013eovi i velite\u013eom. I poslal im ponuku mieru a prijali ju.",
    "61": "Ke\u010f im dal kr\u00e1\u013e a velitelia pr\u00edsa\u017en\u00e9 uistenie, vy\u0161li z pevnosti.",
    "62": "Kr\u00e1\u013e vyst\u00fapil na vrch Sion a ke\u010f videl opevnenie toho miesta, poru\u0161il pr\u00edsahu, ktor\u00fa urobil, a nariadil zb\u00fara\u0165 m\u00far dookola.",
    "63": "Potom r\u00fdchle odtiahol a vr\u00e1til sa do Antiochie. Tam na\u0161iel Filipa ako p\u00e1na mesta. I bojoval proti nemu a len silou sa zmocnil mesta."
}