{
    "1": "V prvom mesiaci v \u0161tyridsiatom roku pri\u0161li Izraeliti, cel\u00e1 ich pospolitos\u0165, na p\u00fa\u0161\u0165 Sin a \u013eud sa ut\u00e1boril v K\u00e1de\u0161i. Tam zomrela M\u00e1ria a tam ju i pochovali.",
    "2": "A ke\u010f \u013eud nemal vody, zh\u0155kli sa proti Moj\u017ei\u0161ovi a \u00c1ronovi",
    "3": "a \u013eud sa vadil s Moj\u017ei\u0161om a kri\u010dal: \"Kie\u017eby sme boli (aj my) pomreli, ke\u010f zahynuli na\u0161i bratia pred P\u00e1nom!",
    "4": "Pre\u010do ste doviedli P\u00e1novu pospolitos\u0165 na t\u00fato p\u00fa\u0161\u0165? Aby sme pomreli aj s na\u0161\u00edm dobytkom?",
    "5": "Pre\u010do ste n\u00e1s len vyviedli z Egypta a priviedli na toto zl\u00e9 miesto, do kraja, kde niet zrna, ani f\u00edg, ani vin\u00edc, ani gran\u00e1tov\u00fdch jab\u013ak, ba ani len vody na pitie?\"",
    "6": "Vtedy Moj\u017ei\u0161 a \u00c1ron odi\u0161li od pospolitosti ku vchodu do st\u00e1nku zjavenia a padli na tv\u00e1r. I zjavila sa im P\u00e1nova sl\u00e1va",
    "7": "a P\u00e1n povedal Moj\u017ei\u0161ovi:",
    "8": "\"Vezmi si palicu a zhroma\u017edi pospolitos\u0165, ty a tvoj brat \u00c1ron, a pred ich o\u010dami rozk\u00e1\u017ete skale, aby dala vodu. Vyvedie\u0161 vodu zo skaly a napoj\u00ed\u0161 pospolitos\u0165 i jej dobytok.\"",
    "9": "Moj\u017ei\u0161 vzal palicu z jej miesta pred P\u00e1nom, ako mu prik\u00e1zal.",
    "10": "Potom Moj\u017ei\u0161 s \u00c1ronom zhroma\u017edili pospolitos\u0165 pred skalu a Moj\u017ei\u0161 im povedal: \"Po\u010dujte, vy buri\u010di: Budeme v\u00e1m m\u00f4c\u0165 vyvies\u0165 vodu z tejto skaly?\"",
    "11": "Nato Moj\u017ei\u0161 zdvihol ruku a dva razy udrel palicou po skale. I vyliala sa voda pr\u00fadom a napila sa pospolitos\u0165 aj jej dobytok.",
    "12": "Ale potom P\u00e1n povedal Moj\u017ei\u0161ovi a \u00c1ronovi: \"Preto\u017ee ste mi neverili a neosl\u00e1vili ste ma pred o\u010dami Izraelitov, nevovediete tento \u013eud do krajiny, ktor\u00fa im d\u00e1m.\"",
    "13": "To s\u00fa vody Mer\u00edby (Vody zvady), kde sa Izraeliti vadili s P\u00e1nom a (kde) sa na nich osl\u00e1vil.",
    "14": "Moj\u017ei\u0161 e\u0161te z K\u00e1de\u0161a poslal poslov k edomsk\u00e9mu kr\u00e1\u013eovi: \"Toto ti odkazuje tvoj brat Izrael: Ty pozn\u00e1\u0161 v\u0161etky strasti, ktor\u00e9 n\u00e1s zastihli:",
    "15": "Na\u0161i otcovia zost\u00fapili do Egypta a b\u00fdvali sme dlh\u00fd \u010das v Egypte. Egyp\u0165ania zle zaobch\u00e1dzali s nami i s na\u0161imi otcami.",
    "16": "Volali sme o pomoc k P\u00e1novi, on po\u010dul n\u00e1\u0161 n\u00e1rek a poslal n\u00e1m anjela, ktor\u00fd n\u00e1s vyviedol z Egypta. Teraz sme v K\u00e1de\u0161i, v meste na hranici tvojho \u00fazemia.",
    "17": "Chceli by sme prejs\u0165 cez tvoju krajinu. Nep\u00f4jdeme po poli ani cez vinice, ani nebudeme pi\u0165 vodu z tvojich studn\u00ed. P\u00f4jdeme po kr\u00e1\u013eovskej ceste, neodch\u00fdlime sa ani napravo, ani na\u013eavo k\u00fdm neprejdeme tvoj\u00edm \u00fazem\u00edm.\"",
    "18": "Ale Edom im odpovedal: \"Cez moje \u00fazemie nep\u00f4jde\u0161! In\u00e1\u010d \u0165a napadnem me\u010dom!\"",
    "19": "Izraeliti mu odk\u00e1zali: \"P\u00f4jdeme po hlavnej ceste a ak budeme pi\u0165 - ja a m\u00f4j dobytok - z tvojej vody, zaplat\u00edm to. Ne\u017eiadam ni\u010d in\u0161ie, iba prejs\u0165 svojimi nohami.\"",
    "20": "Ale on odpovedal: \"Neprejde\u0161!\" A hne\u010f nato Edom vytiahol proti nim s ve\u013ek\u00fdm mno\u017estvom a ozbrojenou rukou.",
    "21": "Ke\u010f teda Edom odmietol povoli\u0165 Izraelitom prechod cez svoje \u00fazemie, Izrael sa mu vyhol.",
    "22": "Takto vyrazila cel\u00e1 izraelsk\u00e1 pospolitos\u0165 z K\u00e1de\u0161a a do\u0161la k vrchu Hor.",
    "23": "Tu na vrchu Hor, ktor\u00fd je na hraniciach edomskej krajiny, povedal P\u00e1n Moj\u017ei\u0161ovi a \u00c1ronovi:",
    "24": "\"\u00c1ron sa pripoj\u00ed k svojmu \u013eudu, lebo nevojde do krajiny, ktor\u00fa d\u00e1vam Izraelitom, lebo ste sa sprotivili pri vode Mer\u00edby m\u00f4jmu rozkazu.",
    "25": "Vezmi \u00c1rona a jeho syna Eleazara vyve\u010f ich na vrch Hor.",
    "26": "Tam vyzle\u010die\u0161 \u00c1rona z jeho r\u00facha a oble\u010die\u0161 do\u0148 jeho syna Eleazara, lebo \u00c1ron sa tam pripoj\u00ed k svojim pr\u00edbuzn\u00fdm.\"",
    "27": "A Moj\u017ei\u0161 urobil tak, ako nariadil P\u00e1n; vyst\u00fapili pred o\u010dami celej pospolitosti na vrch Hor.",
    "28": "Tu Moj\u017ei\u0161 vyzliekol \u00c1rona z jeho r\u00facha a obliekol do\u0148 jeho syna Eleazara. A tam na kon\u010diari vrchu \u00c1ron zomrel. Moj\u017ei\u0161 a Eleazar potom zi\u0161li z vrchu dolu;",
    "29": "a ke\u010f v\u0161etok \u013eud videl, \u017ee \u00c1ron umrel, cel\u00e1 Izraelova rodina ho tridsa\u0165 dn\u00ed oplak\u00e1vala."
}