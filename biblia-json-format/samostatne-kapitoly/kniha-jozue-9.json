{
    "1": "Ke\u010f sa to dozvedeli v\u0161etci kr\u00e1li, ktor\u00ed s\u00eddlili na druhej strane Jord\u00e1na, na vrchovine, na n\u00ed\u017eine a na celom pobre\u017e\u00ed Ve\u013ek\u00e9ho mora smerom na Libanon, Hetejci, Amorej\u010dania, Kana\u00e1n\u010dania Ferezejci Hevejci a Jebuzejci,",
    "2": "zhroma\u017edili sa, aby jednomyse\u013ene bojovali proti Jozuemu a Izraelitom.",
    "3": "Ke\u010f Gabaon\u010dania po\u010duli, \u010do Jozue urobil s Jerichom a Haiom,",
    "4": "vymysleli aj oni les\u0165. Nabrali potravy, na osly nalo\u017eili star\u00e9 vrecia a star\u00e9, dopr\u00e1skan\u00e9 a pozv\u00e4zovan\u00e9 v\u00ednne mechy;",
    "5": "na noh\u00e1ch mali star\u00fa, zapl\u00e1tan\u00fa obuv a na sebe obnosen\u00e9 \u0161aty; a v\u0161etok chlieb, ktor\u00fd si vzali na cestu, bol zoschnut\u00fd a rozdroben\u00fd.",
    "6": "Tak pri\u0161li k Jozuemu do t\u00e1bora v Galgale a vraveli jemu i Izraelitom: \"Do\u0161li sme z \u010falekej krajiny. Uzavrite s nami zmluvu!\"",
    "7": "Izraeliti hovorili Hevejcom: \"Mo\u017eno b\u00fdvate u n\u00e1s. Ako m\u00f4\u017eeme s vami uzavrie\u0165 zmluvu?\"",
    "8": "Oni povedali Jozuemu: Sme tvojimi slu\u017eobn\u00edkmi.\" Jozue sa ich op\u00fdtal: \"Kto ste vy? A odkia\u013e prich\u00e1dzate?\"",
    "9": "Odpovedali: \"Z ve\u013emi \u010falekej krajiny pri\u0161li tvoji slu\u017eobn\u00edci pre meno P\u00e1na tvojho Boha. Lebo sme po\u010duli o \u0148om zves\u0165: \u010do v\u0161etko urobil v Egypte",
    "10": "a \u010do v\u0161etko urobil dvom amorejsk\u00fdm kr\u00e1\u013eom, toti\u017e hesebonsk\u00e9mu kr\u00e1\u013eovi Sehonovi a b\u00e1\u0161ansk\u00e9mu kr\u00e1\u013eovi Ogovi v Astarote.",
    "11": "Tu n\u00e1m povedali na\u0161i star\u0161\u00ed a v\u0161etci obyvatelia na\u0161ej krajiny: \"Naberte si potravy na cestu, cho\u010fte im v \u00fastrety a povedzte im: My sme va\u0161i slu\u017eobn\u00edci. Uzavrite teda s nami zmluvu!\"",
    "12": "Toto je n\u00e1\u0161 chlieb! Tepl\u00fd sme si ho vzali z domu, ke\u010f sme sa vydali na cestu, aby sme pri\u0161li k v\u00e1m. A teraz pozrite, je zoschnut\u00fd a rozdroben\u00fd!",
    "13": "A toto s\u00fa v\u00ednne mechy. Boli nov\u00e9, ke\u010f sme ich plnili. A teraz s\u00fa derav\u00e9! A toto je n\u00e1\u0161 odev a na\u0161a obuv! Je to zodrat\u00e9 na ve\u013emi dlhej ceste.\"",
    "14": "Tu si mu\u017eovia vzali nie\u010do z ich potravy, ale P\u00e1novo rozhodnutie si nevy\u017eiadali.",
    "15": "Jozue s nimi dojednal mier a uzavrel zmluvu, \u017ee ich ponech\u00e1 na\u017eive, a n\u00e1\u010deln\u00edci \u013eudu im to potvrdili pr\u00edsahou. -",
    "16": "Ale tri dni po uzavret\u00ed zmluvy s nimi dozvedeli sa, \u017ee s\u00fa zbl\u00edzka, ba dokonca, \u017ee b\u00fdvaj\u00fa u nich:",
    "17": "Izraelovi synovia sa vybrali a na tret\u00ed de\u0148 pri\u0161li do ich miest. Ich mest\u00e1 s\u00fa: Gabaon Kafira, Berot a Karjatiarim.",
    "18": "Izraelovi synovia ich v\u0161ak nepobili, lebo n\u00e1\u010deln\u00edci \u013eudu sa im zaprisahali na P\u00e1na, Izraelovho Boha. No v\u0161etok \u013eud reptal proti n\u00e1\u010deln\u00edkom.",
    "19": "Ale v\u0161etci n\u00e1\u010deln\u00edci vraveli zhroma\u017eden\u00e9mu \u013eudu: \"My sme sa im zaprisahali na P\u00e1na, tak im teraz nem\u00f4\u017eeme ni\u010d urobi\u0165.",
    "20": "Darmo, mus\u00edme sa k nim takto zachova\u0165. Nech\u00e1me ich na\u017eive, aby n\u00e1s nezastihol (P\u00e1nov) hnev pre pr\u00edsahu, ktor\u00fa sme im dali.\"",
    "21": "Potom im n\u00e1\u010deln\u00edci vraveli: \"Zostanete na\u017eive!\" A boli drevoruba\u010dmi a vod\u00e1rmi v\u0161etk\u00e9mu \u013eudu ako im prik\u00e1zali n\u00e1\u010deln\u00edci. -",
    "22": "Jozue si ich dal zavola\u0165 a vravel im: \"Pre\u010do ste n\u00e1s oklamali?! Hovorili ste: \"B\u00fdvame \u010faleko od v\u00e1s.\" A zatia\u013e b\u00fdvate u n\u00e1s.",
    "23": "A teraz bu\u010fte prekliati a ka\u017ed\u00fd z v\u00e1s mus\u00ed by\u0165 nav\u017edy slu\u017eobn\u00edkom, drevoruba\u010dom a vod\u00e1rom v dome m\u00f4jho Boha!\"",
    "24": "Oni odpovedali Jozuemu: \"K tvojim slu\u017eobn\u00edkom do\u0161la zves\u0165, \u017ee P\u00e1n, tvoj Boh, s\u013e\u00fabil svojmu slu\u017eobn\u00edkovi Moj\u017ei\u0161ovi, \u017ee v\u00e1m d\u00e1 cel\u00fa t\u00fato krajinu a vyhub\u00ed pred vami v\u0161etk\u00fdch obyvate\u013eov krajiny. Mali sme pred vami ve\u013ek\u00fd strach o \u017eivot a urobili sme t\u00fato vec.",
    "25": "Teraz, h\u013ea, sme v tvojej moci! Zaobch\u00e1dzaj s nami, ako uzn\u00e1\u0161 za dobr\u00e9 a spr\u00e1vne!\"",
    "26": "A urobil s nimi tak; vytrhol ich z ruky Izraelov\u00fdch synov, tak\u017ee ich nepobili.",
    "27": "V ten de\u0148 ich Jozue ustanovil za drevoruba\u010dov a vod\u00e1rov pre \u013eud a pre (P\u00e1nov) olt\u00e1r - s\u00fa nimi a\u017e dodnes - na mieste, ktor\u00e9 si m\u00e1 (P\u00e1n) vyvoli\u0165."
}