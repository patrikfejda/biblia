{
    "1": "V \u0161tyristoosemdesiatom roku po v\u00fdchode synov Izraela z egyptskej krajiny, vo \u0161tvrtom roku \u0160alam\u00fanovho kra\u013eovania nad Izraelom, v mesiaci ziv - to je druh\u00fd mesiac - za\u010dal stava\u0165 P\u00e1novi dom.",
    "2": "D\u013a\u017eka chr\u00e1mu, ktor\u00fd kr\u00e1\u013e \u0160alam\u00fan staval P\u00e1novi, bola \u0161es\u0165desiat lak\u0165ov, jeho \u0161\u00edrka dvadsa\u0165 a jeho v\u00fd\u0161ka tridsa\u0165 lak\u0165ov.",
    "3": "Predsie\u0148 pred budovou chr\u00e1mu mala d\u013a\u017eku dvadsa\u0165 lak\u0165ov pred \u0161\u00edrkou chr\u00e1mu, \u0161\u00edrku desa\u0165 lak\u0165ov pred d\u013a\u017ekou chr\u00e1mu.",
    "4": "Na chr\u00e1me dal urobi\u0165 husto zamre\u017eovan\u00e9 okn\u00e1.",
    "5": "K m\u00farom domu dookola primuroval pr\u00edstavby, k m\u00farom domu okolo budovy aj pr\u00edbytku a dookola vybudoval poschodia.",
    "6": "Spodn\u00e1 pr\u00edstavba bola p\u00e4\u0165 lak\u0165ov \u0161irok\u00e1, stredn\u00e1 \u0161es\u0165 lak\u0165ov \u0161irok\u00e1 a tretia sedem lak\u0165ov vysok\u00e1, lebo na m\u00faroch chr\u00e1mu urobil zvonku dookola v\u00fdstupky, aby nemusel r\u00fdpa\u0165 m\u00fary domu.",
    "7": "Ke\u010f stavali chr\u00e1m, stavali ho z hotov\u00fdch kame\u0148ov z kame\u0148olomu, tak\u017ee kladiv\u00e1, kresa\u010dky a v\u00f4bec \u017eelezn\u00e9 n\u00e1stroje nebolo po\u010du\u0165 v chr\u00e1me, ke\u010f ho stavali.",
    "8": "Vchod do spodnej pr\u00edstavby bol po pravej strane chr\u00e1mu, to\u010dit\u00e9 schody viedli do strednej a zo strednej do tretej.",
    "9": "Ke\u010f dokon\u010dil vymurovanie domu, pokryl ho c\u00e9drov\u00fdmi hradami a doskami.",
    "10": "Pr\u00edstavby k cel\u00e9mu domu primuroval vo v\u00fd\u0161ke p\u00e4\u0165 lak\u0165ov a spojil ich s domom c\u00e9drov\u00fdmi hradami.",
    "11": "Vtedy P\u00e1n oslovil \u0160alam\u00fana:",
    "12": "\"O tomto dome, ktor\u00fd mi stavia\u0161, (vedz): Ak bude\u0161 kr\u00e1\u010da\u0165 pod\u013ea mojich prik\u00e1zan\u00ed, plni\u0165 moje ustanovenia a zachov\u00e1va\u0165 v\u0161etky moje pr\u00edkazy a bude\u0161 sa pod\u013ea nich riadi\u0165, na tebe spln\u00edm svoje pris\u013e\u00fabenia, ktor\u00e9 som dal tvojmu otcovi D\u00e1vidovi.",
    "13": "Budem b\u00fdva\u0165 uprostred synov Izraela a neopust\u00edm svoj \u013eud izraelsk\u00fd.\"",
    "14": "\u0160alam\u00fan teda staval chr\u00e1m a dokon\u010dil ho.",
    "15": "Steny chr\u00e1mu zn\u00fatra oblo\u017eil c\u00e9drov\u00fdmi doskami. Od podlahy domu a\u017e po hrady stropu ich oblo\u017eil drevom a dl\u00e1\u017eku domu vylo\u017eil jed\u013eov\u00fdmi doskami.",
    "16": "Dvadsa\u0165 lak\u0165ov od zadn\u00e9ho m\u00faru domu postavil z c\u00e9drov\u00fdch dosiek prie\u010dku od dl\u00e1\u017eky a\u017e po hrady. Tak vytvoril vn\u00fatri pr\u00edbytok, \u010di\u017ee ve\u013esv\u00e4ty\u0148u.",
    "17": "S\u00e1m chr\u00e1m pred \u0148ou bol dlh\u00fd \u0161tyridsa\u0165 lak\u0165ov.",
    "18": "Zn\u00fatra bol teda dom c\u00e9drov\u00fd s rezbami kolokvintov\u00fdch ru\u017e\u00edc a pootvoren\u00fdch kvetov. V\u0161etko bolo z c\u00e9dra, kame\u0148 vidie\u0165 nebolo.",
    "19": "Dnu, vn\u00fatri domu, urobil pr\u00edbytok, kde mali ulo\u017ei\u0165 P\u00e1novu archu zmluvy.",
    "20": "Pr\u00edbytok bol dvadsa\u0165 lak\u0165ov dlh\u00fd, dvadsa\u0165 lak\u0165ov \u0161irok\u00fd a dvadsa\u0165 lak\u0165ov vysok\u00fd. Obtiahol ho r\u00fddzim zlatom a urobil olt\u00e1r z c\u00e9drov\u00e9ho dreva pred pr\u00edbytok.",
    "21": "Potom \u0160alam\u00fan obtiahol aj chr\u00e1m zn\u00fatra r\u00fddzim zlatom a platne pripevnil zlat\u00fdmi klincami.",
    "22": "A tak cel\u00fd dom obtiahol zlatom, \u00faplne cel\u00fd dom. Aj cel\u00fd olt\u00e1r, ktor\u00fd bol pred pr\u00edbytkom obtiahol zlatom.",
    "23": "Potom dal v pr\u00edbytku urobi\u0165 dvoch cherubov z olivov\u00e9ho dreva. Ich v\u00fd\u0161ka bola desa\u0165 lak\u0165ov.",
    "24": "P\u00e4\u0165 lak\u0165ov bolo jedno kr\u00eddlo a p\u00e4\u0165 lak\u0165ov druh\u00e9 kr\u00eddlo cheruba: desa\u0165 lak\u0165ov od konca jedn\u00e9ho kr\u00eddla po koniec druh\u00e9ho kr\u00eddla.",
    "25": "Aj druh\u00fd cherub mal desa\u0165 lak\u0165ov; obaja cherubi mali rovnak\u00e9 rozmery a rovnak\u00fd tvar.",
    "26": "Jeden cherub mal v\u00fd\u0161ku desa\u0165 lak\u0165ov a takisto aj druh\u00fd cherub.",
    "27": "Cherubov umiestil dnu, do najvn\u00fatornej\u0161ieho domu. Cherubi mali roztiahnut\u00e9 kr\u00eddla: kr\u00eddlo jedn\u00e9ho sa dot\u00fdkalo steny a kr\u00eddlo druh\u00e9ho cheruba sa dot\u00fdkalo druhej steny a vprostred chr\u00e1mu sa im kr\u00eddla dot\u00fdkali vz\u00e1jomne.",
    "28": "Aj cherubov obtiahol zlatom.",
    "29": "Na v\u0161etky steny chr\u00e1mu dookola dal povyrez\u00e1va\u0165 rezby v podobe cherubov, paliem a polootvoren\u00fdch kvetov vo vn\u00fatornej i vonkaj\u0161ej budove.",
    "30": "Aj podlahu domu obtiahol zlatom vo vn\u00fatornej i vonkaj\u0161ej budove.",
    "31": "Na vchod do pr\u00edbytku urobil dvere z olivov\u00e9ho dreva, veraje boli p\u00e4\u0165uholn\u00edkov\u00e9.",
    "32": "Obe kr\u00eddla dver\u00ed boli z olivov\u00e9ho dreva. Dal na ne povyrez\u00e1va\u0165 rezby v podobe cherubov, paliem a polootvoren\u00fdch kvetov a obtiahol ich zlatom; toti\u017e cherubov i palmy potiahol zlatom.",
    "33": "Podobne dal do vchodu budovy urobi\u0165 r\u00e1m z olivov\u00e9ho dreva, ale \u0161tvoruholn\u00edkov\u00fd,",
    "34": "a dvoje dver\u00ed z jed\u013eov\u00e9ho dreva; obidve kr\u00eddla dver\u00ed boli dvojit\u00e9 a oto\u010dn\u00e9.",
    "35": "Dal na ne povyrez\u00e1va\u0165 cherubov, palmy a polootvoren\u00e9 kvety a obtiahol ich zlatom, ktor\u00e9 tesne priliehalo na rezby.",
    "36": "Potom postavil vn\u00fatorn\u00e9 n\u00e1dvorie: tri vrstvy kv\u00e1drov a vrstvu c\u00e9drov\u00e9ho dreva.",
    "37": "Vo \u0161tvrtom roku v mesiaci ziv boli polo\u017een\u00e9 z\u00e1klady P\u00e1novho domu.",
    "38": "A v jeden\u00e1stom roku v mesiaci bul - to je \u00f4smy mesiac - bol dom dokon\u010den\u00fd so v\u0161etk\u00fdm svoj\u00edm n\u00e1rad\u00edm a pr\u00edslu\u0161enstvom. Staval ho sedem rokov."
}