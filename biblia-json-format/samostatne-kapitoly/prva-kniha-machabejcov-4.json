{
    "1": "Gorgi\u00e1\u0161 vzal p\u00e4\u0165tis\u00edc pe\u0161iakov a tis\u00edc vybran\u00fdch jazdcov a vyrazil s nimi v noci,",
    "2": "aby napadol \u017didov v ich t\u00e1bore a porazil ich nenazdajky. Hradn\u00e9 mu\u017estvo mu pritom robilo doprovod.",
    "3": "Ke\u010f sa J\u00fada o tom dozvedel, okam\u017eite odtiahol so svojimi bojovn\u00edkmi, aby porazil kr\u00e1\u013eovsk\u00e9 vojsko pri Emauzoch,",
    "4": "pok\u00fdm boli oddiely \u010faleko od jeho t\u00e1bora.",
    "5": "A tak Gorgi\u00e1\u0161 v noci napadol J\u00fadov t\u00e1bor, ale nikoho tam nena\u0161iel. I p\u00e1tral po nich po hor\u00e1ch, lebo sa nazd\u00e1val: \"Oni utekaj\u00fa pred nami.\"",
    "6": "Len \u010do sa rozodnilo, zjavil sa J\u00fada s tritis\u00edc mu\u017emi na rovine. Nemali, pravda, to\u013eko \u0161t\u00edtov a me\u010dov, ako by si boli \u017eelali,",
    "7": "ke\u010f videli silne opevnen\u00fd pohansk\u00fd t\u00e1bor a v\u00f4kol neho jazdcov, ktor\u00ed boli vycvi\u010den\u00ed v boji,",
    "8": "ale J\u00fada hovoril svojim mu\u017eom: \"Ne\u013eakajte sa ich mno\u017estva a nebojte sa ich \u00fatoku!",
    "9": "Rozpome\u0148te sa, ako sa zachr\u00e1nili na\u0161i otcovia, ke\u010f ich prenasledoval fara\u00f3n s vojskom!",
    "10": "Volajme k nebu, aby sa zmiloval nad nami a rozpomenul sa na zmluvu s na\u0161imi otcami a aby dnes porazil toto vojsko pred na\u0161imi o\u010dami!",
    "11": "Nech zvie cel\u00fd pohansk\u00fd svet, \u017ee Izrael m\u00e1 svojho vykupite\u013ea a oslobodite\u013ea!\"",
    "12": "Ke\u010f cudzinci zdvihli o\u010di a videli, ako sa (\u017didia) hrn\u00fa proti,",
    "13": "vytiahli z t\u00e1bora do boja. Vtom J\u00fadovi mu\u017eovia zatr\u00fabili",
    "14": "a rozp\u00fatal sa boj. Pohania boli porazen\u00ed a utiekli do roviny.",
    "15": "V\u0161etci oneskorenci popadali me\u010dom; ostatn\u00fdch prenasledovali a\u017e po Gezeron, a\u017e po idumejsk\u00e9, azotsk\u00e9 a jamnijsk\u00e9 roviny. Padlo z nich asi tritis\u00edc mu\u017eov.",
    "16": "Ke\u010f sa J\u00fada vr\u00e1til s vojskom z prenasledovania,",
    "17": "povedal \u013eudu: \"Neba\u017ete po koristi, lebo e\u0161te na n\u00e1s \u010dak\u00e1 boj!",
    "18": "Bl\u00edzo n\u00e1s je Gorgi\u00e1\u0161 s vojskom na pohor\u00ed. Len sa teraz dr\u017ete proti na\u0161im nepriate\u013eom a bojujte proti nim! Potom si m\u00f4\u017eete spokojne pobra\u0165 koris\u0165.\"",
    "19": "K\u00fdm J\u00fada e\u0161te hovoril, u\u017e sa zjavil ak\u00fdsi oddiel, ktor\u00fd vyliezal z pohoria.",
    "20": "Hne\u010f zbadal, \u017ee ich (\u013eudia) museli utrpie\u0165 por\u00e1\u017eku, lebo t\u00e1bor bol v plame\u0148och a dym celkom zjavne prezr\u00e1dzal, \u010do sa stalo.",
    "21": "Pri tomto poh\u013eade ich pojal ve\u013ek\u00fd strach. A ke\u010f zazreli e\u0161te aj J\u00fadovo vojsko na rovine, pripraven\u00e9 do boja,",
    "22": "utiekli v\u0161etci do fili\u0161t\u00ednskej krajiny.",
    "23": "J\u00fada sa potom vr\u00e1til vyplieni\u0165 t\u00e1bor. A nabrali si mnoho zlata, striebra, modr\u00e9ho a \u010derven\u00e9ho purpuru a mnoho in\u00fdch cennost\u00ed.",
    "24": "Pri n\u00e1vrate prespevovali chv\u00e1lospevy a plesali k nebu: \"Je dobr\u00fd a jeho milosrdenstvo trv\u00e1 naveky.\"",
    "25": "Toho d\u0148a nastalo ve\u013ek\u00e9 vyslobodenie pre Izrael.",
    "26": "V\u0161etci cudzinci, ktor\u00ed sa zachr\u00e1nili, pri\u0161li k Lyzi\u00e1\u0161ovi a ozn\u00e1mili mu v\u0161etko, \u010do sa stalo.",
    "27": "Ke\u010f to po\u010dul zarazil sa a zmalomyse\u013enel, preto\u017ee sa Izraelu nestalo pod\u013ea jeho priania a tie\u017e preto, \u017ee nesplnil kr\u00e1\u013eov rozkaz.",
    "28": "Preto nasleduj\u00faceho roku zobral Lyzi\u00e1\u0161 \u0161es\u0165desiattis\u00edc vybran\u00fdch mu\u017eov a p\u00e4\u0165tis\u00edc jazdcov do boja proti nim.",
    "29": "Vtiahli do Idumey a ut\u00e1borili sa v Betsure. J\u00fada sa postavil proti nim s desa\u0165tis\u00edc mu\u017emi.",
    "30": "Ke\u010f videl siln\u00e9 vojsko, modlil sa takto: \"Bu\u010f zveleben\u00fd, z\u00e1chranca Izraela, ktor\u00fd si (kedysi) odrazil \u00fatok obra rukou svojho slu\u017eobn\u00edka D\u00e1vida a t\u00e1bor Fili\u0161t\u00edncov si vydal do r\u00fak \u0160aulovho syna Jonat\u00e1na a jeho zbrojno\u0161a.",
    "31": "Zovri toto vojsko rukou svojho izraelsk\u00e9ho \u013eudu, nech vyjd\u00fa na hanbu so svoj\u00edm vojskom a jazdectvom!",
    "32": "Zastra\u0161 ich! Zoslab ich bezo\u010div\u00fa odvahu! Nech sa tras\u00fa pre svoju por\u00e1\u017eku!",
    "33": "Poraz ich me\u010dom mu\u017eov, ktor\u00ed miluj\u00fa teba, aby \u0165a pies\u0148ami zvelebovali v\u0161etci, ktor\u00ed poznali tvoje meno!\"",
    "34": "Potom vyrazili proti sebe a v boji padlo asi p\u00e4\u0165tis\u00edc mu\u017eov z Lyzi\u00e1\u0161ovho vojska.",
    "35": "Ke\u010f Lyzi\u00e1\u0161 videl por\u00e1\u017eku svojich oddielov, ale aj odvahu J\u00fadovho vojska, ako je odhodlan\u00e9 bu\u010f \u010destne \u017ei\u0165, alebo zomrie\u0165, odtiahol do Antiochie. Naj\u00edmal v\u0161ak \u017eoldnierov, aby mohol s posilnen\u00fdm vojskom nanovo vtrhn\u00fa\u0165 do Judey.",
    "36": "Vtedy povedal J\u00fada a jeho bratia: \"H\u013ea, na\u0161i nepriatelia s\u00fa rozdrven\u00ed! Po\u010fme teda, o\u010distime sv\u00e4ty\u0148u a znovu si ju posv\u00e4\u0165me!\"",
    "37": "I zhroma\u017edilo sa v\u0161etko vojsko a vyst\u00fapili na vrch Sion.",
    "38": "Videli spusto\u0161en\u00fa sv\u00e4ty\u0148u, olt\u00e1r znesv\u00e4ten\u00fd, br\u00e1ny vyp\u00e1len\u00e9, v n\u00e1dvoriach bujnelo krovie ako v lese alebo na hor\u00e1ch, kom\u00f4rky rozb\u00faran\u00e9.",
    "39": "Roztrhli si odev, \u017eialili ve\u013ek\u00fdm nariekan\u00edm a sypali si popol na hlavu.",
    "40": "Padli tv\u00e1rou na zem, zatr\u00fabili na sign\u00e1lov\u00fdch tr\u00fabach a volali k nebu.",
    "41": "Vtedy J\u00fada ur\u010dil mu\u017eov, ktor\u00ed mali bojova\u0165 proti t\u00fdm, \u010do boli na hrade, k\u00fdm oni nevy\u010distia sv\u00e4ty\u0148u.",
    "42": "Potom vybral bez\u00fahonn\u00fdch a Z\u00e1konu oddan\u00fdch k\u0148azov,",
    "43": "ktor\u00ed o\u010distili sv\u00e4ty\u0148u a odniesli kamene (u\u017e\u00edvan\u00e9 pri modl\u00e1rstve) na ne\u010dist\u00e9 miesto.",
    "44": "Ako sa tak radili, \u010do by mali urobi\u0165 so znesv\u00e4ten\u00fdm olt\u00e1rom na z\u00e1paln\u00e9 obety,",
    "45": "pri\u0161li na dobr\u00e9 rie\u0161enie, (\u017ee sa rozhodli) zb\u00fara\u0165 ho, aby sa raz nestal predmetom potupy, \u017ee ho kedysi znesv\u00e4tili pohania. Olt\u00e1r teda zb\u00farali",
    "46": "a kamene ulo\u017eili na vhodnom mieste chr\u00e1mov\u00e9ho pahorku, pok\u00fdm nevyst\u00fapi prorok a nerozhodne o nich in\u00e1\u010d.",
    "47": "Potom, pod\u013ea predpisu z\u00e1kona dopravili neokresan\u00e9 kamene a postavili nov\u00fd olt\u00e1r pod\u013ea predo\u0161l\u00e9ho vzoru.",
    "48": "Takisto vybudovali sv\u00e4ty\u0148u a posv\u00e4tili vn\u00fatraj\u0161ok chr\u00e1mu a n\u00e1dvoria.",
    "49": "Zhotovili nov\u00e9 sv\u00e4t\u00e9 n\u00e1doby a priniesli do chr\u00e1mu svietnik, kadidlov\u00fd olt\u00e1r a st\u00f4l.",
    "50": "A tak p\u00e1lili na olt\u00e1ri kadidlo, zap\u00e1lili na svietniku lampy a v chr\u00e1me za\u017eiarilo (svetlo),",
    "51": "polo\u017eili na st\u00f4l chleby a zavesili opony, a tak \u0161\u0165astne dokon\u010dili cel\u00e9 svoje podujatie.",
    "52": "Dvadsiateho piateho d\u0148a deviateho mesiaca, \u010do je mesiac kislev, sto\u0161tyridsiateho \u00f4smeho roku v\u010dasr\u00e1no vstali",
    "53": "a priniesli obetu pod\u013ea z\u00e1kona na novopostavenom olt\u00e1ri na z\u00e1palne obety.",
    "54": "Pr\u00e1ve v ten ist\u00fd \u010das, toho ist\u00e9ho d\u0148a, ke\u010f ho pohania znesv\u00e4tili, bol znovu vysv\u00e4ten\u00fd so spevmi za zvuku cit\u00e1r, h\u00e1rf a cimbalov.",
    "55": "V\u0161etok \u013eud padol na tv\u00e1r; kla\u0148ali sa a zvelebovali (Boha) na nebi, ktor\u00fd im doprial toto \u0161\u0165astie.",
    "56": "Osem dn\u00ed sl\u00e1vili posv\u00e4tenie olt\u00e1ra. S rozradostnenou mys\u013eou prin\u00e1\u0161ali celostn\u00e9 \u017eertvy a obety v\u010faky a chv\u00e1ly.",
    "57": "Zlat\u00fdmi vencami a \u0161t\u00edtkami vyzdobili prie\u010delie chr\u00e1mu; obnovili br\u00e1ny a kom\u00f4rky a porobili k nim dvere.",
    "58": "V \u013eude zavl\u00e1dla mimoriadne ve\u013ek\u00e1 rados\u0165, preto\u017ee bola odstr\u00e1nen\u00e1 potupa, (sp\u00f4soben\u00e1) pohanmi.",
    "59": "J\u00fada, jeho bratia a v\u0161etci z Izraela rozhodli, aby sa ka\u017edoro\u010dne sl\u00e1vili dni posv\u00e4tenia olt\u00e1ra osem dn\u00ed od dvadsiateho piateho mesiaca kisleva s veselos\u0165ou a rados\u0165ou.",
    "60": "V tom \u010dase vybudovali okolo Sionsk\u00e9ho vrchu vysok\u00e9 m\u00fary a siln\u00e9 ve\u017ee, aby ich pohania, keby niekedy do\u0161li, nezb\u00farali (tak \u013eahko) ako predt\u00fdm.",
    "61": "Tie\u017e tu postavili pos\u00e1dku, aby str\u00e1\u017eila (miesto). Na obranu (krajiny) opevnili aj Betsuru, aby mal n\u00e1rod pevnos\u0165 proti Edomsku."
}