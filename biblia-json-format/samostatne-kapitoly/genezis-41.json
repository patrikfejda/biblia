{
    "1": "O dva roky nesk\u00f4r mal sen fara\u00f3n. Videl sa nad N\u00edlom",
    "2": "a z N\u00edlu vystupovalo sedem kr\u00e1v, na poh\u013ead pekn\u00fdch a v m\u00e4se tu\u010dn\u00fdch a p\u00e1sli sa na mokradi.",
    "3": "A h\u013ea, po nich vyst\u00fapilo z N\u00edlu in\u00fdch sedem kr\u00e1v, na poh\u013ead mrzk\u00fdch a v m\u00e4se chud\u00fdch, a pribl\u00ed\u017eili sa ku krav\u00e1m, \u010do boli na brehu N\u00edlu.",
    "4": "A tie na poh\u013ead mrzk\u00e9 kravy zo\u017erali sedem pekn\u00fdch a tu\u010dn\u00fdch kr\u00e1v. Vtedy sa fara\u00f3n zobudil.",
    "5": "Ke\u010f op\u00e4\u0165 zaspal, mal in\u00fd sen. Zdalo sa mu, \u017ee na jednom steble vyr\u00e1stlo sedem pln\u00fdch a kr\u00e1snych klasov.",
    "6": "Ale hne\u010f po nich vyr\u00e1stlo sedem such\u00fdch a v\u00fdchodn\u00fdm vetrom celkom sp\u00e1len\u00fdch klasov",
    "7": "a such\u00e9 klasy po\u017erali sedem hrub\u00fdch a pln\u00fdch klasov. Nato sa fara\u00f3n prebudil a videl, \u017ee to bol iba sen.",
    "8": "R\u00e1no v\u0161ak bola jeho myse\u013e znepokojen\u00e1 a rozk\u00e1zal povola\u0165 v\u0161etk\u00fdch vyklada\u010dov p\u00edsem a v\u0161etk\u00fdch mudrcov, \u010do boli v Egypte, a s\u00e1m fara\u00f3n im rozpr\u00e1val svoj sen. Nebolo v\u0161ak nikoho, kto by ho bol fara\u00f3novi vylo\u017eil.",
    "9": "Vtedy hlavn\u00fd \u010da\u0161n\u00edk povedal fara\u00f3novi. \"Spom\u00ednam si dnes na svoje previnenie.",
    "10": "Kedysi sa fara\u00f3n na m\u0148a rozhneval a dal ma pod dozor domu velite\u013ea telesnej str\u00e1\u017ee; m\u0148a a hlavn\u00e9ho pek\u00e1ra.",
    "11": "A mali sme v ist\u00fa noc sen, ja i on; ka\u017ed\u00fd z n\u00e1s mal osobitn\u00fd sen, ktor\u00fd mal pre\u0148 zvl\u00e1\u0161tny v\u00fdznam.",
    "12": "A bol tam s nami ist\u00fd mlad\u00fd hebrejsk\u00fd mu\u017e, otrok velite\u013ea telesnej str\u00e1\u017ee. Jemu sme ich porozpr\u00e1vali a on n\u00e1m na\u0161e sny vylo\u017eil. Ka\u017ed\u00e9mu dal spr\u00e1vny v\u00fdklad jeho sna.",
    "13": "A stalo sa tak, ako n\u00e1m vylo\u017eil. M\u0148a uviedol sp\u00e4\u0165 do m\u00f4jho \u00faradu, ale jeho dal obesi\u0165.\"",
    "14": "Tu si dal fara\u00f3n zavola\u0165 Jozefa. R\u00fdchlo ho vyviedli zo \u017eal\u00e1ra, dal sa ostriha\u0165 a preobliekol si \u0161aty a i\u0161iel k fara\u00f3novi.",
    "15": "A fara\u00f3n hovoril Jozefovi: \"Mal som sen, ale niet nikoho, kto by ho vylo\u017eil. O tebe som v\u0161ak po\u010dul, \u017ee tebe sta\u010d\u00ed sen po\u010du\u0165 a ty ho vylo\u017e\u00ed\u0161.\"",
    "16": "Ale Jozef povedal fara\u00f3novi: \"Nie ja, ale Boh priaznivo odpovie fara\u00f3novi!\"",
    "17": "Potom fara\u00f3n rozpr\u00e1val Jozefovi: \"Vo svojom sne som st\u00e1l na brehu N\u00edlu",
    "18": "a z N\u00edlu vystupovalo sedem kr\u00e1v v m\u00e4se tu\u010dn\u00fdch a na poh\u013ead pekn\u00fdch a p\u00e1sli sa na mokradi.",
    "19": "A h\u013ea, po nich vyst\u00fapilo in\u00fdch sedem kr\u00e1v, na poh\u013ead such\u00fdch a mrzk\u00fdch a v m\u00e4se chud\u00fdch! V celej egyptskej krajine som nevidel ni\u010d tak\u00e9 mrzk\u00e9.",
    "20": "A tu chud\u00e9 a mrzk\u00e9 kravy zo\u017erali sedem prv\u00fdch tu\u010dn\u00fdch kr\u00e1v.",
    "21": "Vo\u0161li do ich \u00fatrob, ale nebolo v\u00f4bec vidno, \u017ee by bolo nie\u010do vo\u0161lo do ich brucha, lebo ich vzh\u013ead ostal tak\u00fd mrzk\u00fd, ako bol predt\u00fdm. Tu som sa prebudil.",
    "22": "A zasa som zaspal a videl som vo sne ako na jednom steble vyr\u00e1stlo sedem pln\u00fdch a kr\u00e1snych klasov.",
    "23": "Len\u017ee div, po nich vyr\u00e1stlo op\u00e4\u0165 sedem pr\u00e1zdnych, such\u00fdch a od v\u00fdchodn\u00e9ho vetra celkom sp\u00e1len\u00fdch klasov",
    "24": "a tie such\u00e9 klasy po\u017erali sedem pekn\u00fdch klasov. Ja som to potom rozpr\u00e1val vyklada\u010dom p\u00edsem, ale nebolo nikoho, kto by to bol vysvetlil.\"",
    "25": "Tu Jozef povedal fara\u00f3novi: \"Sny fara\u00f3novi nazna\u010duj\u00fa jedno a to ist\u00e9. Boh ozn\u00e1mil fara\u00f3novi, \u010do hodl\u00e1 urobi\u0165.",
    "26": "Sedem pekn\u00fdch kr\u00e1v je sedem rokov, takisto sedem pekn\u00fdch klasov je sedem rokov. \u010co sa sn\u00edvalo, je jedno a to ist\u00e9.",
    "27": "Ale sedem chud\u00fdch a mrzk\u00fdch kr\u00e1v, ktor\u00e9 po nich nast\u00fapili, je tie\u017e sedem rokov, takisto sedem pr\u00e1zdnych a od v\u00fdchodn\u00e9ho vetra sp\u00e1len\u00fdch klasov je sedem rokov hladu.",
    "28": "Na to som myslel, ke\u010f som fara\u00f3novi povedal: Boh dal fara\u00f3novi vidie\u0165, \u010do hodl\u00e1 urobi\u0165.",
    "29": "Teraz pr\u00edde sedem rokov ve\u013ek\u00e9ho prebytku po celej egyptskej krajine.",
    "30": "Po nich pr\u00edde sedem rokov hladu a po prebytku neostane v celej egyptskej krajine ani pamiatky, lebo hlad bude ni\u010di\u0165 cel\u00fa krajinu.",
    "31": "V krajine sa nebude ni\u010d vedie\u0165 o hojnosti pre hlad, \u010do potom nastane, lebo bude stra\u0161n\u00fd.",
    "32": "A to, \u017ee sa fara\u00f3nov sen opakoval dva razy, zna\u010d\u00ed, \u017ee Boh s istotou rozhodol t\u00fato vec a \u017ee ju Boh uskuto\u010dn\u00ed \u010doskoro.",
    "33": "A teraz nech sa fara\u00f3n poobzer\u00e1 po umnom a m\u00fadrom mu\u017eovi a nech ho ustanov\u00ed nad egyptskou krajinou!",
    "34": "A tie\u017e nech fara\u00f3n ur\u010d\u00ed nad celou egyptskou krajinou dozorcov a nech d\u00e1 v siedmich rokoch prebytku povybera\u0165 piatu \u010diastku!",
    "35": "Oni nech v bud\u00facich \u00farodn\u00fdch rokoch pozbieraj\u00fa v\u0161etko obilie a nech zrno na fara\u00f3nov rozkaz uskladnia v mest\u00e1ch a nech ho str\u00e1\u017eia.",
    "36": "To obilie bude v\u0161ak ako z\u00e1soba pre krajinu na t\u00fdch sedem rokov hladu, \u010do nastan\u00fa v egyptskej krajine, a krajina nebude hyn\u00fa\u0165 od hladu.\"",
    "37": "Re\u010d sa p\u00e1\u010dila fara\u00f3novi i v\u0161etk\u00fdm jeho slu\u017eobn\u00edkom.",
    "38": "A fara\u00f3n povedal svojim slu\u017eobn\u00edkom: \"Mo\u017eno n\u00e1js\u0165 \u010dloveka, ako je tento, v ktorom je duch Bo\u017e\u00ed?\"",
    "39": "Potom fara\u00f3n vravel Jozefovi: \"Preto\u017ee ti Boh toto v\u0161etko zjavil, niet rozumnej\u0161ieho a m\u00fadrej\u0161ieho, ako si ty.",
    "40": "Ty s\u00e1m bude\u0161 nad moj\u00edm domom a cel\u00fd m\u00f4j \u013eud bude z\u00e1visie\u0165 od tvojich rozkazov a ja s\u00e1m budem len o tr\u00f3n vy\u0161\u0161ie od teba!\"",
    "41": "A fara\u00f3n zopakoval Jozefovi: \"Pozri, ustanovil som \u0165a nad celou egyptskou krajinou!\"",
    "42": "Potom fara\u00f3n stiahol svoj pe\u010datn\u00fd prste\u0148 zo svojej ruky a nastokol ho na Jozefovu ruku, dal ho obliec\u0165 do kmentov\u00e9ho r\u00facha a na krk mu zalo\u017eil zlat\u00fa re\u0165az.",
    "43": "Potom ho dal vozi\u0165 na svojom druhom najlep\u0161om voze a pred n\u00edm volali: \"Sklo\u0148te sa!\" Takto ho ustanovil nad celou egyptskou krajinou.",
    "44": "A fara\u00f3n op\u00e4\u0165 hovoril Jozefovi: \"Ja som fara\u00f3n! Bez tvojho s\u00fahlasu nesmie nik v celej egyptskej krajine pohn\u00fa\u0165 ani rukou ani nohou.\"",
    "45": "Fara\u00f3n v\u0161ak zmenil aj Jozefovo meno na S\u00e1fenat Pan\u00e9ach \u017divite\u013e zeme a dal mu za \u017eenu Asenet, dc\u00e9ru Putifara, k\u0148aza z Heliopolu. Jozef potom vy\u0161iel do egyptskej krajiny.",
    "46": "Ke\u010f Jozef st\u00e1l pred egyptsk\u00fdm kr\u00e1\u013eom, fara\u00f3nom, mal tridsa\u0165 rokov. A Jozef odi\u0161iel od fara\u00f3na a obch\u00e1dzal cel\u00fa egyptsk\u00fa krajinu.",
    "47": "Za sedem \u00farodn\u00fdch rokov don\u00e1\u0161ala zem bohat\u00fa \u00farodu.",
    "48": "A on dal v\u0161etko obilie, ktor\u00e9ho bol v t\u00fdchto siedmich rokoch nadbytok, pozn\u00e1\u0161a\u0165 a zviez\u0165 do miest. Obilie dal doviez\u0165 do toho mesta, okolo ktor\u00e9ho boli pr\u00edslu\u0161n\u00e9 polia.",
    "49": "A Jozef nahromadil obilia ako morsk\u00e9ho piesku, nesmierne mno\u017estvo, tak\u017ee ho ani nemeral, lebo sa to ani mera\u0165 nedalo.",
    "50": "E\u0161te k\u00fdm nastal hlad, Jozefovi sa narodili dvaja synovia. Porodila mu ich Asenet, dc\u00e9ra Putifara, k\u0148aza z Heliopolu.",
    "51": "A Jozef nazval prvoroden\u00e9ho Manasses, hovoriac: \"Boh mi dal zabudn\u00fa\u0165 na v\u0161etko moje ne\u0161\u0165astie i na cel\u00fd m\u00f4j otcovsk\u00fd dom!\"",
    "52": "Druh\u00e9ho nazval Efraim, vraviac: \"Boh sa mi dal rozplodi\u0165 v krajine mojej strasti!\"",
    "53": "Ke\u010f v\u0161ak pominulo sedem \u00farodn\u00fdch rokov, \u010do boli v egyptskej krajine,",
    "54": "za\u010dalo sa sedem rokov hladu tak, ako ohl\u00e1sil Jozef. A ke\u010f nastal vo v\u0161etk\u00fdch krajin\u00e1ch hlad, v egyptskej krajine bolo chleba dos\u0165.",
    "55": "Ale ke\u010f za\u010dala aj egyptsk\u00e1 krajina hladova\u0165, \u013eud volal k fara\u00f3novi o chlieb. Fara\u00f3n v\u0161ak povedal: \"Cho\u010fte k Jozefovi a urobte v\u0161etko, \u010do v\u00e1m povie!\"",
    "56": "A ke\u010f hlad \u0165a\u017eil cel\u00fa egyptsk\u00fa krajinu, Jozef otvoril s\u00fdpky a pred\u00e1val Egyp\u0165anom obilie.",
    "57": "Ale aj v egyptskej krajine sa hlad stup\u0148oval, lebo z cel\u00e9ho sveta prich\u00e1dzali do Egypta kupova\u0165 od Jozefa obilie. Na celom svete bol toti\u017e stra\u0161n\u00fd hlad."
}