{
    "1": "Toto s\u00fa n\u00e1rody, ktor\u00e9 P\u00e1n ponechal, aby nimi sk\u00fa\u0161al Izrael - v\u0161etk\u00fdch, ktor\u00ed nepoznali boje o Kana\u00e1n -,",
    "2": "aby sa pokolenia Izraelov\u00fdch synov u\u010dili bojova\u0165; i\u0161lo v\u0161ak len o t\u00fdch, ktor\u00ed sa to predt\u00fdm nenau\u010dili.",
    "3": "Je to p\u00e4\u0165 fili\u0161t\u00ednskych vodcov a v\u0161etci Kana\u00e1n\u010dania, Sidon\u010dania a Hevejci, ktor\u00ed b\u00fdvali na Libanonskom pohor\u00ed, od vrchu B\u00e1l-Hermon a\u017e tam, kde sa ide do Ematu.",
    "4": "Boli teda nato, aby nimi sk\u00fa\u0161al Izrael, aby zistil, \u010di bud\u00fa posl\u00facha\u0165 P\u00e1nove pr\u00edkazy, ktor\u00fdmi zaviazal ich otcov prostredn\u00edctvom Moj\u017ei\u0161a.",
    "5": "Izraelovi synovia b\u00fdvali teda uprostred Kana\u00e1n\u010danov, Hetejcov, Amorej\u010danov, Ferezejcov, Hevejcov a Jebuzejcov,",
    "6": "brali si ich dc\u00e9ry za man\u017eelky a svoje dc\u00e9ry d\u00e1vali ich synom. A sl\u00fa\u017eili ich bohom.",
    "7": "Izraelovi synovia robili, \u010do je zl\u00e9 v P\u00e1nov\u00fdch o\u010diach. Zab\u00fadali na P\u00e1na, svojho Boha, a sl\u00fa\u017eili b\u00e1lom a a\u0161er\u00e1m.",
    "8": "I vzb\u013akol P\u00e1nov hnev proti Izraelitom a predal ich do r\u00fak Chusana Rasataim, kr\u00e1\u013ea z Aram Naharajim. A Izraelovi synovia sl\u00fa\u017eili Chusanovi Rasataim osem rokov.",
    "9": "Tu volali Izraelovi synovia k P\u00e1novi a P\u00e1n vzbudil Izraelov\u00fdm synom oslobodite\u013ea, ktor\u00fd ich vyslobodil, toti\u017e Otoniela, syna Ken\u00e9za, mlad\u0161ieho Kalebovho brata.",
    "10": "Zost\u00fapil na neho P\u00e1nov duch a s\u00fadil Izrael. Vytiahol do boja a P\u00e1n dal do jeho ruky Chusana Rasataim, kr\u00e1\u013ea z Aram Naharajim, a jeho ruka zosilnela proti Chusanovi Rasataim.",
    "11": "A krajina mala \u0161tyridsa\u0165 rokov pokoj. Potom Ken\u00e9zov syn Otoniel zomrel.",
    "12": "Ale synovia Izraela op\u00e4\u0165 robili, \u010do sa nep\u00e1\u010di P\u00e1novi. Tu P\u00e1n dodal odvahy moabsk\u00e9mu kr\u00e1\u013eovi Eglonovi proti Izraelitom, preto\u017ee robili, \u010do sa P\u00e1novi nep\u00e1\u010di.",
    "13": "Pribral si Amon\u010danov a Amalekitov, potom vytiahol, porazil Izrael a zaujal Mesto paliem.",
    "14": "Izraelovi synovia sl\u00fa\u017eili moabsk\u00e9mu kr\u00e1\u013eovi Eglonovi osemn\u00e1s\u0165 rokov. -",
    "15": "Tu volali Izraelovi synovia k P\u00e1novi a P\u00e1n im vzbudil oslobodite\u013ea, Gerovho syna Aoda, Benjam\u00ednovca, \u013eavoruk\u00e9ho mu\u017ea. Po \u0148om poslali Izraelovi synovia dary moabsk\u00e9mu kr\u00e1\u013eovi Eglonovi.",
    "16": "Aod si v\u0161ak zhotovil dvojse\u010dn\u00fd me\u010d, na pia\u010f dlh\u00fd, a prip\u00e1sal si ho na prav\u00fd bok pod \u0161aty.",
    "17": "Zaniesol teda moabsk\u00e9mu kr\u00e1\u013eovi Eglonovi dary. - Eglon bol ve\u013emi tu\u010dn\u00fd mu\u017e. -",
    "18": "A ke\u010f u\u017e vybavil odovzdanie darov, prepustil \u013eud\u00ed, \u010do dary niesli",
    "19": "- s\u00e1m sa pr\u00e1ve vr\u00e1til od modiel pri Galgale -, a povedal: \"Kr\u00e1\u013e, m\u00e1m ti poveda\u0165 jednu d\u00f4vern\u00fa vec!\" On povedal: \"Ticho!\" Nato sa v\u0161etci, ktor\u00ed boli pri \u0148om, vzdialili.",
    "20": "Potom vy\u0161iel Aod hore k nemu. Sedel toti\u017e v hornej chladivej izbe, ktor\u00e1 bola iba pre neho sam\u00e9ho. A Aod povedal: \"M\u00e1m pre teba Bo\u017eie slovo!\" Tu on vstal zo svojho sedadla.",
    "21": "Vtom Aod vystrel \u013eav\u00fa ruku, uchopil me\u010d z prav\u00e9ho boku a vrazil mu ho do brucha",
    "22": "tak, \u017ee za me\u010dom vnikla aj rukov\u00e4\u0165 a sadlo sa za me\u010dom zavrelo, lebo nevytiahol me\u010d z jeho brucha. Pritom vy\u0161iel z neho v\u00fdkal.",
    "23": "Potom vy\u0161iel do letnej siene, zavrel za n\u00edm dvere hornej izby a zatiahol z\u00e1voru.",
    "24": "Len \u010do sa vzdialil, do\u0161li jeho slu\u017eobn\u00edci. Ke\u010f sa pozreli a videli, \u017ee dvere hornej izby s\u00fa zamknut\u00e9, povedali si: \"Isto si odbavuje potrebu v chladivej izbe.\"",
    "25": "A vy\u010dk\u00e1vali a\u017e do omrzenia. Ale ke\u010f nik neotv\u00e1ral dvere hornej izby, vzali k\u013e\u00fa\u010d a otvorili a h\u013ea, ich p\u00e1n le\u017eal m\u0155tvy na zemi. -",
    "26": "K\u00fdm oni v\u00e1havo ot\u00e1\u013eali, Aod unikol. Pre\u0161iel (miesto) modiel a dostal sa do Seirata.",
    "27": "Len \u010do sa vr\u00e1til domov, zatr\u00fabil na Efraimskom pohor\u00ed, Izraelovi synovia zost\u00fapili s n\u00edm z pohoria a on na ich \u010dele.",
    "28": "Ke\u010f im zavelil: \"Po\u010fte za mnou lebo P\u00e1n vydal va\u0161ich nepriate\u013eov, Moab\u010danov, do va\u0161ej ruky\" - tiahli dolu za n\u00edm. Moab\u010danom zabrali jord\u00e1nske brody a nedovolili nikomu prejs\u0165.",
    "29": "Vtedy pobili z Moab\u010danov na desa\u0165tis\u00edc mu\u017eov, v\u0161etko siln\u00fdch a udatn\u00fdch mu\u017eov; neutiekol nik.",
    "30": "Tak boli v ten de\u0148 Moab\u010dania pokoren\u00ed pod Izraelovu ruku. A krajina mala pokoj osemdesiat rokov.",
    "31": "Po \u0148om bol Anatov syn Samgar. On pobil voliarskou palicou \u0161es\u0165sto fili\u0161t\u00ednskych mu\u017eov. Aj on oslobodil Izrael."
}