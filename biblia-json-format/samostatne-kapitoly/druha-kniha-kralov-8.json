{
    "1": "Elizeus povedal \u017eene, ktorej vzkriesil syna: \"Zober sa, cho\u010f ty aj tvoja rodina a b\u00fdvaj v cudzine, kde to bude mo\u017en\u00e9, lebo P\u00e1n zavolal hlad, ktor\u00fd postihne krajinu na sedem rokov.\"",
    "2": "\u017dena sa vybrala a urobila pod\u013ea slova Bo\u017eieho mu\u017ea. Odi\u0161la ona aj jej rodina a na sedem rokov sa usadila v krajine Fili\u0161t\u00edncov.",
    "3": "Po uplynut\u00ed siedmich rokov sa \u017eena vr\u00e1tila z krajiny Fili\u0161t\u00edncov a dovol\u00e1vala sa u kr\u00e1\u013ea svojho domu a svojho po\u013ea.",
    "4": "Kr\u00e1\u013e pr\u00e1ve hovoril Giezimu, sluhovi Bo\u017eieho mu\u017ea: \"Porozpr\u00e1vaj mi v\u0161etky ve\u013ek\u00e9 veci, ktor\u00e9 urobil Elizeus!\"",
    "5": "A ke\u010f rozpr\u00e1val kr\u00e1\u013eovi, ako vzkriesil m\u0155tveho, vkro\u010dila \u017eena, ktorej syna vzkriesil, dovol\u00e1va\u0165 sa u kr\u00e1\u013ea svojho domu a svojho po\u013ea. A Giezi povedal kr\u00e1\u013eovi: \"M\u00f4j kr\u00e1\u013eovsk\u00fd pane, toto je t\u00e1 \u017eena a toto je jej syn, ktor\u00e9ho Elizeus vzkriesil.\"",
    "6": "Kr\u00e1\u013e sa op\u00fdtal \u017eeny a ona mu to porozpr\u00e1vala. Potom jej kr\u00e1\u013e dal komorn\u00edka a povedal: \"Vr\u00e1\u0165 jej v\u0161etko, \u010do je jej, aj \u00fa\u017eitok z po\u013ea odo d\u0148a, \u010do opustila krajinu, a\u017e doteraz.\" -",
    "7": "Elizeus pri\u0161iel do Damasku, kde bol aramejsk\u00fd kr\u00e1\u013e Benadad chor\u00fd. Ozn\u00e1mili mu: \"Bo\u017e\u00ed mu\u017e pri\u0161iel sem.\"",
    "8": "Kr\u00e1\u013e povedal Hazaelovi: \"Vezmi so sebou dar, cho\u010f v \u00fastrety Bo\u017eiemu mu\u017eovi a jeho prostredn\u00edctvom sa sp\u00fdtaj P\u00e1na, \u010di sa uzdrav\u00edm z tejto choroby!\"",
    "9": "Hazael mu i\u0161iel v \u00fastrety a vzal sebou dary, rozli\u010dn\u00e9 vz\u00e1cnosti Damasku, bremeno na \u0161tyridsa\u0165 tiav. Ke\u010f do\u0161iel k nemu, prist\u00fapil a vravel: \"Tvoj syn, aramejsk\u00fd kr\u00e1\u013e Benadad ma poslal k tebe s odkazom: \"Uzdrav\u00edm sa z tejto choroby?\"",
    "10": "Elizeus mu odpovedal: \"Cho\u010f, povedz mu: \u00c1no, uzdrav\u00ed\u0161 sa! Ale P\u00e1n mi zjavil, \u017ee naisto zomrie.\"",
    "11": "Potom mu st\u0155pla tv\u00e1r, bol krajne rozru\u0161en\u00fd, a Bo\u017e\u00ed mu\u017e plakal.",
    "12": "Hazael sa sp\u00fdtal: \"Pre\u010do pla\u010de m\u00f4j p\u00e1n?\" Odpovedal: \"Preto, \u017ee viem, ko\u013eko zla narob\u00ed\u0161 synom Izraela. Ich pevnosti vyp\u00e1li\u0161, ich jun\u00e1kov pobije\u0161 me\u010dom, ich nemluv\u0148at\u00e1 roztrieska\u0161 a ich \u0165archav\u00e9 \u017eeny rozp\u00e1ra\u0161.\"",
    "13": "Hazael v\u0161ak odpovedal: \"Je azda tvoj sluha tak\u00fd pes, \u017eeby urobil tak\u00fato hrozn\u00fa vec?\" Ale Elizeus povedal: \"P\u00e1n mi \u0165a uk\u00e1zal ako aramejsk\u00e9ho kr\u00e1\u013ea.\"",
    "14": "Odi\u0161iel od Elizea a ke\u010f pri\u0161iel k svojmu p\u00e1novi, on sa ho p\u00fdtal: \"\u010co ti povedal Elizeus?\" Odvetil: \"Vravel mi \u017ee sa uzdrav\u00ed\u0161.\"",
    "15": "Na druh\u00fd de\u0148 vzal prikr\u00fdvku; namo\u010dil ju do vody a rozprestrel mu ju na tv\u00e1r, a tak zomrel. Kr\u00e1\u013eom sa namiesto neho stal Hazael. -",
    "16": "V piatom roku izraelsk\u00e9ho kr\u00e1\u013ea, Achabovho syna Jorama, za j\u00fadskeho kr\u00e1\u013ea Jozafata, stal sa j\u00fadskym kr\u00e1\u013eom Joram, syn kr\u00e1\u013ea Jozafata.",
    "17": "Mal tridsa\u0165dva rokov, ke\u010f za\u010dal kra\u013eova\u0165 a osem rokov kra\u013eoval v Jeruzaleme.",
    "18": "Kr\u00e1\u010dal po ceste izraelsk\u00fdch kr\u00e1\u013eov, ako robil Achabov rod, lebo mal za man\u017eelku Achabovu dc\u00e9ru; robil teda, \u010do sa P\u00e1novi nep\u00e1\u010di.",
    "19": "Ale P\u00e1n nechcel zni\u010di\u0165 J\u00fadsko pre svojho sluhu D\u00e1vida, ako mu pris\u013e\u00fabil, \u017ee d\u00e1 jemu a jeho synom po v\u0161etky dni lampu.",
    "20": "Za jeho dn\u00ed sa Edomsko vymanilo spod nadvl\u00e1dy J\u00fadska; ustanovili si vlastn\u00e9ho kr\u00e1\u013ea.",
    "21": "Joram pre\u0161iel do Seiry a v\u0161etky vozy s n\u00edm. V noci vstal a za\u00fato\u010dil na Edom\u010danov, ktor\u00ed obkolesovali jeho i velite\u013eov vozov, len\u017ee \u013eud u\u0161iel do svojich stanov.",
    "22": "Tak sa Edom vymanil spod nadvl\u00e1dy J\u00fadska a\u017e po dne\u0161n\u00fd de\u0148. Vtedy, v tom istom \u010dase, odpadla aj Lobna.",
    "23": "Ostatok Joramov\u00fdch dej\u00edn, v\u0161etko, \u010do urobil, je nap\u00edsan\u00e9 v Knihe letopisov j\u00fadskych kr\u00e1\u013eov.",
    "24": "Potom sa Joram ulo\u017eil k svojim otcom a pochovali ho s jeho otcami v D\u00e1vidovom meste. Namiesto neho sa stal kr\u00e1\u013eom jeho syn Ochozi\u00e1\u0161. -",
    "25": "V dvan\u00e1stom roku izraelsk\u00e9ho kr\u00e1\u013ea, Achabovho syna Jorama, sa stal kr\u00e1\u013eom Ochozi\u00e1\u0161, syn j\u00fadskeho kr\u00e1\u013ea Jorama.",
    "26": "Ochozi\u00e1\u0161 mal dvadsa\u0165dva rokov, ke\u010f za\u010dal kra\u013eova\u0165, a jeden rok kra\u013eoval v Jeruzaleme. Meno jeho matky bolo Atalia, dc\u00e9ra izraelsk\u00e9ho kr\u00e1\u013ea Amriho.",
    "27": "Chodil po ceste Achabovho rodu a robil, \u010do sa P\u00e1novi nep\u00e1\u010di, ako Achabov dom, ve\u010f bol za\u0165om Achabovho domu.",
    "28": "S Achabov\u00fdm synom Joramom i\u0161iel do vojny proti aramejsk\u00e9mu kr\u00e1\u013eovi Hazaelovi k Ramiotu v Gala\u00e1de, ale Aramejci Jorama porazili.",
    "29": "Kr\u00e1\u013e Joram sa vr\u00e1til do Jezraelu, aby sa vylie\u010dil z r\u00e1n, ktor\u00e9 mu zasadili Aramej\u010dania v Ramote, ke\u010f bojoval proti aramejsk\u00e9mu kr\u00e1\u013eovi Hazaelovi. A j\u00fadsky kr\u00e1\u013e, Joramov syn Ochozi\u00e1\u0161, i\u0161iel dolu do Jezraela nav\u0161t\u00edvi\u0165 Achabovho syna Jorama, lebo bol chor\u00fd."
}