{
    "1": "Vojensk\u00fd velite\u013e aramejsk\u00e9ho kr\u00e1\u013ea N\u00e1man bol mu\u017e, ktor\u00e9ho si jeho p\u00e1n v\u00e1\u017eil a cenil, lebo jeho pri\u010dinen\u00edm dal P\u00e1n Aramej\u010danom v\u00ed\u0165azstvo. Ale tento z\u00e1mo\u017en\u00fd mu\u017e bol malomocn\u00fd.",
    "2": "Z Aramejska raz vytiahli koristn\u00edci a zajali z Izraela mal\u00e9 diev\u010da, ktor\u00e9 sa dostalo do slu\u017eby k N\u00e1manovej \u017eene.",
    "3": "Ono povedalo svojej panej: \"Keby bol m\u00f4j p\u00e1n u proroka v Sam\u00e1rii, isto by ho oslobodil od malomocenstva!",
    "4": "On (N\u00e1man) i\u0161iel a ozn\u00e1mil svojmu p\u00e1novi: \"Toto a toto hovorilo diev\u010da z izraelskej krajiny.\"",
    "5": "Aramejsk\u00fd kr\u00e1\u013e na to povedal: \"Zober sa a cho\u010f, po\u0161lem izraelsk\u00e9mu kr\u00e1\u013eovi list.\" On i\u0161iel, vzal so sebou desa\u0165 hrivien striebra, \u0161es\u0165tis\u00edc zlat\u00fdch a desatoro preoble\u010den\u00ed \u0161iat",
    "6": "a odovzdal izraelsk\u00e9mu kr\u00e1\u013eovi list tohoto znenia: \"Teraz, s\u00fa\u010dasne s t\u00fdmto listom ti posielam svojho slu\u017eobn\u00edka N\u00e1mana. Oslobo\u010f ho od malomocenstva!\"",
    "7": "Ke\u010f izraelsk\u00fd kr\u00e1\u013e pre\u010d\u00edtal list, roztrhol si r\u00facho a vravel: \"Som ja Boh, aby som mohol d\u00e1va\u0165 smr\u0165 a \u017eivot, \u017ee tento posiela ku mne, aby som \u010dloveka oslobodil od malomocenstva? Vid\u00edte jasne, \u017ee h\u013ead\u00e1 proti mne z\u00e1mienku.\"",
    "8": "Ke\u010f Bo\u017e\u00ed mu\u017e Elizeus po\u010dul, \u017ee si kr\u00e1\u013e Izraela roztrhol r\u00facho, poslal ku kr\u00e1\u013eovi s odkazom: \"Pre\u010do si si roztrhol r\u00facho?! Nech pr\u00edde ku mne a dozvie sa, \u017ee v Izraeli je prorok.\"",
    "9": "N\u00e1man teda i\u0161iel so svojimi ko\u0148mi a mu\u017emi a zastal predo dvermi Elizeovho domu.",
    "10": "Elizeus poslal k nemu posla s odkazom: \"Cho\u010f a ok\u00fap sa sedem r\u00e1z v Jord\u00e1ne, potom ti telo ozdravie a bude\u0161 zasa \u010dist\u00fd!\"",
    "11": "N\u00e1man sa rozhneval a odi\u0161iel so slovami: \"Nazd\u00e1val som sa, \u017ee naisto vyjde ku mne a bude vz\u00fdva\u0165 meno P\u00e1na, svojho Boha, rukou sa dotkne miesta a odstr\u00e1ni malomocenstvo.",
    "12": "Nie s\u00fa rieky Damasku Abana a Farfar lep\u0161ie ako v\u0161etky rieky Izraela?! Nem\u00f4\u017eem sa v nich ok\u00fapa\u0165 a o\u010disti\u0165 sa?\" Obr\u00e1til sa a rozhnevan\u00fd odch\u00e1dzal.",
    "13": "Ale jeho sluhovia prist\u00fapili k nemu, prehov\u00e1rali ho a vraveli: \"Keby prorok \u017eiadal od teba ve\u013ek\u00fa vec, neurobil by si to? O \u010do sk\u00f4r, ke\u010f ti povedal: Ok\u00fap sa a bude\u0161 \u010dist\u00fd!\"",
    "14": "Preto zost\u00fapil a sedem r\u00e1z sa ponoril do Jord\u00e1na pod\u013ea slova Bo\u017eieho mu\u017ea a jeho telo bolo zasa tak\u00e9 \u010dist\u00e9 ako telo mal\u00e9ho chlapca.",
    "15": "Nato sa s cel\u00fdm sprievodom vr\u00e1til k Bo\u017eiemu mu\u017eovi. Ke\u010f pri\u0161iel a zastal pred n\u00edm, vravel: \"Teraz viem; \u017ee na celej zemi niet Boha, iba v Izraeli. A teraz prijmi dar od svojho sluhu!\"",
    "16": "Ale odpovedal: \"Ako \u017eije P\u00e1n, pred ktor\u00fdm stoj\u00edm, neprijmem!\" A hoci na\u0148 naliehal, aby prijal, odmietol.",
    "17": "Vtedy N\u00e1man povedal: \"Dovol\u00ed\u0161, pros\u00edm, aby dali tvojmu sluhovi zeme, ko\u013eko unes\u00fa dve mulice? Lebo tvoj sluha u\u017e neprinesie celopal ani inak\u0161iu obetu in\u00fdm bohom, iba P\u00e1novi.",
    "18": "No a v tejto jednej veci upros P\u00e1na za svojho sluhu: Ke\u010f p\u00f4jde m\u00f4j p\u00e1n do domu Remona kla\u0148a\u0165 sa tam a bude sa opiera\u0165 o moju ruku, mus\u00edm sa skloni\u0165 v dome Remona, ke\u010f sa bude on kla\u0148a\u0165 v dome Remona. T\u00fato vec, pros\u00edm, nech odpust\u00ed P\u00e1n tvojmu sluhovi!\"",
    "19": "Odpovedal mu: \"Cho\u010f v pokoji!\" Ke\u010f u\u017e odi\u0161iel od neho kus cesty,",
    "20": "povedal si Giezi, sluha Bo\u017eieho mu\u017ea Elizea: \"Veru m\u00f4j p\u00e1n \u0161etril toho Aramej\u010dana a neprijal od neho, \u010do mu d\u00e1val. Ako \u017eije P\u00e1n, pobe\u017e\u00edm za n\u00edm a vezmem nie\u010do od neho.\"",
    "21": "A Giezi sa pon\u00e1h\u013eal za N\u00e1manom. Ke\u010f N\u00e1man videl, \u017ee niekto za n\u00edm be\u017e\u00ed, zi\u0161iel mu z voza v \u00fastrety a sp\u00fdtal sa: \"Je v\u0161etko v poriadku?\"",
    "22": "Odpovedal: \"V poriadku! M\u00f4j p\u00e1n ma poslal s odkazom: Pr\u00e1ve teraz pri\u0161li ku mne dvaja mlad\u00edci z Efraimsk\u00e9ho pohoria, spomedzi prorock\u00fdch synov. Daj, pros\u00edm, pre nich hrivnu striebra a dvoje oble\u010denie \u0161iat.\"",
    "23": "N\u00e1man povedal: \"Pros\u00edm, vezmi dve hrivny!\" I n\u00fatil ho a dal dve hrivny striebra zviaza\u0165 do dvoch me\u0161cov (a dvoje oble\u010denie \u0161iat) a dal to dvom sluhom, ktor\u00ed to niesli pred n\u00edm.",
    "24": "Ke\u010f v\u0161ak pri\u0161li na kopec, vzal to od nich a schoval v dome. T\u00fdch \u013eud\u00ed prepustil a oni odi\u0161li.",
    "25": "On v\u0161ak i\u0161iel a postavil sa pred svojho p\u00e1na. Elizeus sa ho sp\u00fdtal: \"Odkia\u013e, Giezi?\" Odpovedal: \"Nebol tvoj sluha nikde.\"",
    "26": "I povedal mu: \"\u010co som nebol v duchu tam, kde sa ktosi vykl\u00e1\u0148al z voza tebe v \u00fastrety?! Teraz teda, ke\u010f si prijal peniaze, m\u00f4\u017ee\u0161 si k\u00fapi\u0165 \u0161aty, olivov\u00e9 z\u00e1hrady, vinice, ovce, statok, sluhov a sl\u00fa\u017eky.",
    "27": "Ale N\u00e1manovo malomocenstvo sa bude dr\u017ea\u0165 i teba, i tvojho potomstva naveky.\" I odi\u0161iel od neho malomocn\u00fd ako sneh."
}