{
    "1": "Potom zomrel kr\u00e1\u013e Amon\u010danov Na\u00e1s a namiesto neho sa stal kr\u00e1\u013eom jeho syn.",
    "2": "D\u00e1vid si povedal: \"Preuk\u00e1\u017eem Na\u00e1sovmu synovi Hanonovi milosrdenstvo, lebo jeho otec preuk\u00e1zal milosrdenstvo mne.\" D\u00e1vid teda poslal poslov, aby mu vyslovili s\u00fastras\u0165 v \u017eiali za jeho otcom. D\u00e1vidovi sluhovia pri\u0161li do krajiny Amon\u010danov vyslovi\u0165 Hanonovi s\u00fastras&#357;,",
    "3": "ale amonsk\u00e9 knie\u017eat\u00e1 vraveli Hanonovi: \"Nazd\u00e1va\u0161 sa, \u017ee si D\u00e1vid chce ucti\u0165 tvojho otca, ke\u010f ti poslal te\u0161ite\u013eov? A nepri\u0161li D\u00e1vidovi sluhovia k tebe preto, aby presk\u00famali, rozvr\u00e1tili a prezvedeli krajinu?\"",
    "4": "Nato Hanon chytil D\u00e1vidov\u00fdch sluhov, oholil ich, \u0161aty im do polovice, a\u017e po rozkrok odstrihol a poslal ich pre\u010d.",
    "5": "Oni odi\u0161li. D\u00e1vid v\u0161ak dostal o t\u00fdchto mu\u017eoch spr\u00e1vu a poslal im naproti, lebo mu\u017eovia boli ve\u013emi potupen\u00ed. Kr\u00e1\u013e im odk\u00e1zal: \"Osta\u0148te v Jerichu, k\u00fdm v\u00e1m nenarastie brada, potom sa vr\u00e1tite.",
    "6": "Ke\u010f Amon\u010dania videli, \u017ee sa D\u00e1vidovi zo\u0161klivili, poslal Hanon a Amon\u010dania tis\u00edc hrivien striebra, aby si z Mezopot\u00e1mie, z aramejskej Ma\u00e1chy a zo Soby najali vozy a jazdcov.",
    "7": "Najali si tridsa\u0165dvatis\u00edc vozov a kr\u00e1\u013ea Ma\u00e1chy s jeho \u013eudom. Oni pri\u0161li a ut\u00e1borili sa pred Medabou. Aj Amon\u010dania sa zhroma\u017edili zo svojich miest a do\u0161li do boja.",
    "8": "Ke\u010f sa to D\u00e1vid dopo\u010dul, poslal Joaba a cel\u00e9 vojsko bojovn\u00edkov.",
    "9": "Vtedy Amon\u010dania vyrazili a usporiadali sa do boja pri vchode mesta. Kr\u00e1li, ktor\u00ed pri\u0161li, boli osobitne na poli.",
    "10": "Ke\u010f Joab videl, \u017ee boj je obr\u00e1ten\u00fd proti nemu aj spredu, aj odzadu, vybral si z Izraelitov najvyberanej\u0161\u00edch a postavil ich proti Aramej\u010danom.",
    "11": "Ostatok vojska odovzdal do ruky svojho brata Abisaja a postavili sa proti Amon\u010danom.",
    "12": "A povedal: \"Ak bud\u00fa Aramej\u010dania mocnej\u0161\u00ed ako ja, pr\u00edde\u0161 mi na pomoc; a ak bud\u00fa Amon\u010dania mocnej\u0161\u00ed ako ty, vypom\u00f4\u017eem ti ja.",
    "13": "Bu\u010f udatn\u00fd! Ve\u010f bojujeme za svoj \u013eud a za mesto svojho Boha! P\u00e1n v\u0161ak urob\u00ed, \u010do sa jemu p\u00e1\u010di.\"",
    "14": "Ke\u010f sa Joab a mu\u017estvo, ktor\u00e9 bolo s n\u00edm, pustilo do boja proti Aramej\u010danom, utiekli pred n\u00edm.",
    "15": "Amon\u010dania videli, \u017ee Aramej\u010dania utiekli, preto u\u0161li aj oni pred jeho bratom Abisajom a vtiahli do mesta. Joab potom i\u0161iel do Jeruzalema.",
    "16": "Ke\u010f Aramej\u010dania videli, \u017ee ich Izraeliti porazili, poslali poslov a dali nast\u00fapi\u0165 Aramej\u010danom, ktor\u00ed boli za riekou, pod veden\u00edm velite\u013ea Adarezerovho vojska Sofacha.",
    "17": "Ke\u010f to ozn\u00e1mili D\u00e1vidovi, zhroma\u017edil cel\u00fd Izrael, pre\u0161iel cez Jord\u00e1n, pri\u0161iel k nim, zriadil proti Aramej\u010danom \u0161\u00edk a pustil sa s n\u00edm do boja.",
    "18": "A Aramej\u010dania utiekli pred Izraelitmi. D\u00e1vid zni\u010dil Aramej\u010danom sedemtis\u00edc vozov a \u0161tyridsa\u0165tis\u00edc pe\u0161iakov a zabil aj velite\u013ea vojska Sofacha.",
    "19": "Adarezerovi poddan\u00ed videli, \u017ee ich Izraeliti porazili, preto uzavreli s D\u00e1vidom mier a boli mu poddan\u00ed. A Aramejsko u\u017e viac nechcelo \u00eds\u0165 Amon\u010danom na pomoc."
}