{
    "1": "Viera je z\u00e1kladom toho, v \u010do d\u00fafame, d\u00f4kazom toho, \u010do nevid\u00edme.",
    "2": "\u0147ou si predkovia z\u00edskali dobr\u00e9 svedectvo.",
    "3": "Vierou ch\u00e1peme, \u017ee Bo\u017eie slovo stv\u00e1rnilo svety tak, \u017ee z nevidite\u013en\u00e9ho povstalo vidite\u013en\u00e9.",
    "4": "Vierou priniesol \u00c1bel Bohu lep\u0161iu obetu ako Kain a \u0148ou si z\u00edskal svedectvo, \u017ee je spravodliv\u00fd, lebo Boh vydal svedectvo o jeho daroch; a \u0148ou e\u0161te aj ako m\u0155tvy hovor\u00ed.",
    "5": "Vierou bol Henoch prenesen\u00fd, aby neuzrel smr\u0165; nena\u0161li ho, lebo Boh ho preniesol. E\u0161te pred prenesen\u00edm si z\u00edskal svedectvo, \u017ee sa p\u00e1\u010di Bohu.",
    "6": "Bez viery je toti\u017e nemo\u017en\u00e9 p\u00e1\u010di\u0165 sa Bohu. Lebo kto prich\u00e1dza k Bohu, mus\u00ed veri\u0165, \u017ee je a \u017ee odmie\u0148a t\u00fdch, \u010do ho h\u013eadaj\u00fa.",
    "7": "S vierou prijal Noe pokyn o tom, \u010do e\u0161te nebolo vidie\u0165, a s b\u00e1z\u0148ou postavil kor\u00e1b na z\u00e1chranu svojej rodiny; \u0148ou ods\u00fadil svet a stal sa dedi\u010dom spravodlivosti, ktor\u00e1 je z viery.",
    "8": "S vierou posl\u00fachol Abrah\u00e1m, ke\u010f bol povolan\u00fd, aby \u0161iel na miesto, ktor\u00e9 mal dosta\u0165 ako dedi\u010dstvo; i\u0161iel a ani nevedel, kam ide.",
    "9": "S vierou sa usadil v zas\u013e\u00fabenej zemi ako v cudzej b\u00fdval v stanoch s Iz\u00e1kom a Jakubom, spoludedi\u010dmi toho ist\u00e9ho pris\u013e\u00fabenia.",
    "10": "Lebo \u010dakal na mesto s pevn\u00fdmi z\u00e1kladmi ktor\u00e9ho stavite\u013eom a tvorcom je Boh.",
    "11": "Vierou aj neplodn\u00e1 S\u00e1ra dostala napriek pokro\u010dil\u00e9mu veku silu po\u010da\u0165 potomka, lebo verila, \u017ee je vern\u00fd ten, ktor\u00fd dal pris\u013e\u00fabenie.",
    "12": "Preto aj z jedn\u00e9ho, a to odumret\u00e9ho, vzi\u0161lo ich tak\u00e9 mno\u017estvo, ako je hviezd na nebi a piesku na brehu mora, a ten sa ned\u00e1 spo\u010d\u00edta\u0165.",
    "13": "V\u0161etci t\u00edto umierali vo viere, aj ke\u010f nedosiahli to, \u010do bolo pris\u013e\u00faben\u00e9, ale zdia\u013eky to videli a pozdravovali; a vyzn\u00e1vali, \u017ee s\u00fa na zemi iba cudzincami a p\u00fatnikmi.",
    "14": "A ke\u010f takto hovoria, nazna\u010duj\u00fa, \u017ee h\u013eadaj\u00fa vlas\u0165.",
    "15": "Ve\u010f keby boli mali na mysli t\u00fa, z ktorej vy\u0161li, mali dos\u0165 \u010dasu vr\u00e1ti\u0165 sa.",
    "16": "Ale oni t\u00fa\u017eia po lep\u0161ej, to jest po nebeskej. Preto sa ani Boh nehanb\u00ed vola\u0165 sa ich Bohom, ve\u010f im pripravil miesto.",
    "17": "S vierou obetoval Abrah\u00e1m Iz\u00e1ka, ke\u010f bol sk\u00fa\u0161an\u00fd, a jednoroden\u00e9ho obetoval ten, ktor\u00fd dostal pris\u013e\u00fabenia",
    "18": "a ktor\u00e9mu bolo povedan\u00e9: \"Po Iz\u00e1kovi sa bude vola\u0165 tvoje potomstvo.\"",
    "19": "Usudzoval toti\u017e, \u017ee Boh m\u00e1 moc aj z m\u0155tvych vzkriesi\u0165. Preto ho dostal nasp\u00e4\u0165 aj ako predobraz.",
    "20": "S vierou po\u017eehnal Iz\u00e1k Jakuba a Ezaua vzh\u013eadom na bud\u00facnos\u0165.",
    "21": "S vierou po\u017eehnal umieraj\u00faci Jakub jednotlivo Jozefov\u00fdch synov a poklonil sa opret\u00fd o vrchol svojej palice.",
    "22": "S vierou hovoril umieraj\u00faci Jozef o odchode synov Izraela a dal pokyny oh\u013eadne svojich kost\u00ed.",
    "23": "S vierou ukr\u00fdvali rodi\u010dia Moj\u017ei\u0161a tri mesiace po jeho naroden\u00ed, lebo videli, \u017ee die\u0165a je p\u00f4vabn\u00e9, a neb\u00e1li sa kr\u00e1\u013eovho rozkazu.",
    "24": "Ke\u010f Moj\u017ei\u0161 dospel, s vierou odoprel vola\u0165 sa synom fara\u00f3novej dc\u00e9ry.",
    "25": "Volil rad\u0161ej trpie\u0165 s Bo\u017e\u00edm \u013eudom, ne\u017e ma\u0165 chv\u00ed\u013ekov\u00fd p\u00f4\u017eitok z hriechu",
    "26": "a za v\u00e4\u010d\u0161ie bohatstvo pokladal Kristovo pohanenie ako poklady Egypta; h\u013eadel toti\u017e na odmenu.",
    "27": "S vierou opustil Egypt a nez\u013eakol sa kr\u00e1\u013eovho hnevu; vydr\u017eal, akoby videl nevidite\u013en\u00e9ho.",
    "28": "S vierou sl\u00e1vil Ve\u013ek\u00fa noc a kropenie krvou, aby sa zhubca nedotkol prvoroden\u00fdch.",
    "29": "S vierou pre\u0161li \u010cerven\u00fdm morom ako po suchej zemi, k\u00fdm Egyp\u0165ania, \u010do sa o to pok\u00fasili, boli pohlten\u00ed.",
    "30": "Pre vieru padli m\u00fary Jericha, ke\u010f ich obch\u00e1dzali sedem dn\u00ed.",
    "31": "Pre vieru nezahynula neviestka Rachab s neveriacimi, lebo v pokoji prijala vyzveda\u010dov.",
    "32": "A \u010do m\u00e1m e\u0161te poveda\u0165? Ve\u010f by mi nesta\u010dil \u010das, keby som mal rozpr\u00e1va\u0165 o Gedeonovi, Barakovi, Samsonovi, Jeftem, D\u00e1vidovi, Samuelovi a o prorokoch,",
    "33": "ktor\u00ed vierou dob\u00fdvali kr\u00e1\u013eovstv\u00e1, vykon\u00e1vali spravodlivos\u0165, z\u00edskali pris\u013e\u00fabenia, levom zapch\u00e1vali tlamy,",
    "34": "uh\u00e1\u0161ali silu oh\u0148a, unikali ostriu me\u010da, z nevl\u00e1dnych sa st\u00e1vali mocn\u00fdmi, mu\u017eneli v boji, na \u00fatek zah\u00e1\u0148ali cudzie \u0161\u00edky;",
    "35": "\u017eeny dostali svojich m\u0155tvych vzkriesen\u00fdch. In\u00ed boli mu\u010den\u00ed, ale neprijali oslobodenie, aby dosiahli lep\u0161ie, vzkriesenie.",
    "36": "In\u00ed zasa zak\u00fasili v\u00fdsmech a bi\u010dovanie, ba aj okovy a v\u00e4zenie;",
    "37": "kame\u0148ovali ich, rozpi\u013eovali ich, umierali pod me\u010dom; t\u00falali sa v ov\u010d\u00edch a koz\u00edch ko\u017eiach, n\u00fadzni; utl\u00e1\u010dan\u00ed a su\u017eovan\u00ed.",
    "38": "Oni, ktor\u00fdch svet nebol hoden, bl\u00fadili po p\u00fa\u0161ti a po hor\u00e1ch, po jaskyniach a zemsk\u00fdch roklin\u00e1ch.",
    "39": "A t\u00edto v\u0161etci, hoci sa vo viere osved\u010dili, nedosiahli pris\u013e\u00fabenie,",
    "40": "lebo Boh prichystal pre n\u00e1s nie\u010do lep\u0161ie, aby nedosiahli dokonalos\u0165 bez n\u00e1s."
}