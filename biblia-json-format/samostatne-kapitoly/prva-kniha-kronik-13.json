{
    "1": "D\u00e1vid sa poradil s velite\u013emi tis\u00edcok a stot\u00edn, so v\u0161etk\u00fdmi knie\u017eatami.",
    "2": "A D\u00e1vid povedal cel\u00e9mu zhroma\u017edeniu Izraelitov: \"Ak sa v\u00e1m to p\u00e1\u010di a ak to poch\u00e1dza od P\u00e1na, n\u00e1\u0161ho Boha, po\u0161lime k ostatn\u00fdm svojim bratom do v\u0161etk\u00fdch krajov Izraela a z\u00e1rove\u0148 ku k\u0148azom a levitom do miest pri ich pastvin\u00e1ch, aby sa zhroma\u017edili k n\u00e1m.",
    "3": "Prinesme zase k n\u00e1m archu svojho Boha, lebo za \u010dias \u0160aula sme sa na \u0148u nep\u00fdtali.\"",
    "4": "A cel\u00e9 zhroma\u017edenie vravelo, \u017ee to treba urobi\u0165, lebo vec sa p\u00e1\u010dila v\u0161etk\u00e9mu \u013eudu.",
    "5": "A tak D\u00e1vid zhroma\u017edil v\u0161etk\u00fdch Izraelitov od Egyptsk\u00e9ho potoka a\u017e po vchod do Ematu, aby priniesli Bo\u017eiu archu z Kirjatiarimu.",
    "6": "D\u00e1vid a cel\u00fd Izrael i\u0161iel hore do B\u00e1ly, do Kirjatiarimu, ktor\u00fd je v J\u00fadsku, aby odtia\u013e doniesol archu Boha, P\u00e1na, s\u00eddliaceho nad cherubmi, ktor\u00e1 sa naz\u00fdva (jeho) menom.",
    "7": "Bo\u017eiu archu odviezli z Abinadabovho domu na novom voze; Oza a Ahio viedli voz.",
    "8": "D\u00e1vid a cel\u00fd Izrael tancovali z celej sily pred P\u00e1nom pri pies\u0148ach, za sprievodu cit\u00e1r, h\u00e1rf, bubienkov, cimbalov a tr\u00fab.",
    "9": "Ke\u010f pri\u0161li k Chidonovmu humnu, vystrel Oza ruku a chcel zachyti\u0165 archu, lebo voly sa potkli.",
    "10": "Preto sa P\u00e1n rozhneval na Ozu a udrel ho, lebo siahol rukou na archu. Zomrel tam, pred Bohom.",
    "11": "D\u00e1vid sa zarm\u00fatil pre to, \u017ee P\u00e1n zasadil Ozovi \u00fader. Preto sa to miesto po dne\u0161n\u00fd de\u0148 vol\u00e1 Ozov \u00fader.",
    "12": "D\u00e1vid sa v ten de\u0148 z\u013eakol Boha a povedal: \"Ako\u017ee by som mohol Bo\u017eiu archu zanies\u0165 k sebe?\"",
    "13": "Preto D\u00e1vid nezaniesol archu k sebe do D\u00e1vidovho mesta, ale zabo\u010dil s \u0148ou do domu G\u00e9t\u010dana Obededoma.",
    "14": "V Obededomovom dome ostala Bo\u017eia archa tri mesiace a P\u00e1n po\u017eehnal Obededomov dom a v\u0161etko, \u010do mal."
}