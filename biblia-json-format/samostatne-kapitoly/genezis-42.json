{
    "1": "Ke\u010f sa Jakub dozvedel, \u017ee v Egypte maj\u00fa obilie, povedal svojim synom: \"Pre\u010do h\u013ead\u00edte jeden na druh\u00e9ho?\"",
    "2": "A pokra\u010doval: \"Pozrite, po\u010dul som, \u017ee v Egypte maj\u00fa obilie. Cho\u010fte ta a nak\u00fapte pre n\u00e1s obilia, aby sme ostali na \u017eive a nepomreli!\"",
    "3": "I vybralo sa desa\u0165 Jakubov\u00fdch synov do Egypta nak\u00fapi\u0165 obilia.",
    "4": "Ale Jozefovho brata Benjam\u00edna Jakub neposlal s jeho bratmi, vravel, \u017ee by sa mu mohlo prihodi\u0165 ne\u0161\u0165astie.",
    "5": "Takto pri\u0161li aj Izraelovi synovia medzi t\u00fdmi, \u010do putovali nak\u00fapi\u0165 obilie. V krajine Kana\u00e1n bol toti\u017eto hrozn\u00fd hlad.",
    "6": "A Jozef bol t\u00fdm vlad\u00e1rom nad zemou, ktor\u00fd v\u0161etk\u00fdm n\u00e1rodom zeme pred\u00e1val obilie. Ke\u010f ta teda bratia do\u0161li, poklonili sa mu a\u017e po zem.",
    "7": "Len \u010do Jozef videl svojich bratov, poznal ich. Spr\u00e1val sa v\u0161ak vo\u010di nim ako cudz\u00ed a pr\u00edsno sa s nimi rozpr\u00e1val. Povedal im: \"Odkia\u013e ste pri\u0161li?\" Oni odpovedali: \"Z krajiny Kana\u00e1n nak\u00fapi\u0165 \u017eivobytie.\"",
    "8": "A k\u00fdm Jozef poznal svojich bratov, oni ho nepoznali.",
    "9": "A Jozef si spomenul na sny, ktor\u00e9 mal o nich. Tu im povedal: \"Vy ste vyzveda\u010di! Pri\u0161li ste sem, aby ste vyzvedeli, kde m\u00e1 t\u00e1to krajina neopevnen\u00e9 miesta!\"",
    "10": "Oni mu v\u0161ak vraveli: \"Nie, pane! Naozaj, tvoji sluhovia pri\u0161li len \u017eivobytie nak\u00fapi\u0165!",
    "11": "My v\u0161etci sme synovia jedn\u00e9ho mu\u017ea. Po\u010destn\u00ed sme my \u013eudia. Tvoji sluhovia nie s\u00fa nijak\u00ed vyzveda\u010di!\"",
    "12": "Ale on im tvrdil: \"Nie tak! Vy ste sem pri\u0161li, aby ste vyzvedeli, kde m\u00e1 t\u00e1to krajina neopevnen\u00e9 miesto!\"",
    "13": "Oni opakovali: \"N\u00e1s, tvojich sluhov, je dvan\u00e1s\u0165. Bratia sme, synovia jedn\u00e9ho mu\u017ea v kana\u00e1nskej krajine; a uver, najmlad\u0161\u00ed je toho \u010dasu pri na\u0161om otcovi a jedn\u00e9ho u\u017e niet!\"",
    "14": "Tu im Jozef povedal: \"Je to tak, ako hovor\u00edm: Vyzveda\u010di ste!",
    "15": "V tomto v\u00e1s vysk\u00fa\u0161am. Pri fara\u00f3novom \u017eivote! Neod\u00eddete odtia\u013eto, k\u00fdm sem nepr\u00edde v\u00e1\u0161 najmlad\u0161\u00ed brat.",
    "16": "Po\u0161lite jedn\u00e9ho z v\u00e1s, nech privedie v\u00e1\u0161ho brata, vy v\u0161ak budete vo v\u00e4zen\u00ed! A vysk\u00fa\u0161aj\u00fa sa va\u0161e v\u00fdpovede, \u010di s\u00fa va\u0161e re\u010di pravdiv\u00e9, alebo nie. Pri fara\u00f3novom \u017eivote! Vy ste vyzveda\u010di!\"",
    "17": "Potom ich dal spolu na tri dni do v\u00e4zenia.",
    "18": "Na tret\u00ed de\u0148 im Jozef povedal: \"Ak chcete \u017ei\u0165, mus\u00edte to urobi\u0165! Ja som tak\u00fd, ktor\u00fd sa boj\u00ed Boha.",
    "19": "Ak ste po\u010destn\u00ed \u013eudia, nech ostane jeden z va\u0161ich bratov v dome v\u00e1\u0161ho v\u00e4zenia a vy si naberte pre svoju hladuj\u00facu rodinu obilie a cho\u010fte!",
    "20": "Ale svojho najmlad\u0161ieho brata prive\u010fte ku mne, aby sa dok\u00e1zalo, \u017ee s\u00fa va\u0161e re\u010di pravdiv\u00e9, a aby ste nepri\u0161li o \u017eivot.\" Oni urobili ako rozk\u00e1zal,",
    "21": "a medzi sebou si vraveli: \"Veru previnili sme sa proti svojmu bratovi. Videli sme \u00fazkos\u0165 jeho du\u0161e, ke\u010f n\u00e1s \u00fapenlivo prosil, ale my sme nepo\u010d\u00favali. Za to do\u013eahlo na n\u00e1s toto tr\u00e1penie.\"",
    "22": "A Ruben im vy\u010ditoval takto: \"Nevravel som v\u00e1m: Neprevi\u0148te sa proti chlapcovi!? No vy ste nechceli ani po\u010du\u0165. H\u013ea, teraz sa vy\u017eaduje od n\u00e1s jeho krv!\"",
    "23": "Oni v\u0161ak nevedeli, \u017ee Jozef im rozumie, lebo (oby\u010dajne) bol pri nich tlmo\u010dn\u00edk.",
    "24": "I odvr\u00e1til sa od nich a plakal. Potom sa obr\u00e1til k nim a zhov\u00e1ral sa s nimi. Nato dal spomedzi nich chyti\u0165 Simeona a pred ich o\u010dami ho dal zviaza\u0165.",
    "25": "Potom Jozef rozk\u00e1zal, aby im vrecia naplnili obil\u00edm, aby ka\u017ed\u00e9mu jeho peniaze vlo\u017eili do jeho vreca a aby im dali aj potravy na cestu. Ke\u010f im takto pripravili,",
    "26": "oni nalo\u017eili obilie na svoje osly a odi\u0161li odtia\u013e.",
    "27": "Tu jeden z nich otvoril vrece, aby v noc\u013eah\u00e1rni nak\u0155mil svojho osla, a zbadal svoje peniaze. Boli tam na vrchu vo vreci.",
    "28": "I povedal svojim bratom: \"Na\u0161li sa moje peniaze! Tu v mojom vreci!\" T\u0155pli od \u00fadivu, s chven\u00edm h\u013eadeli jeden na druh\u00e9ho a hovorili: \"Pre\u010do n\u00e1m to Boh urobil?!\"",
    "29": "Ke\u010f potom do\u0161li k svojmu otcovi v krajine Kana\u00e1n, rozpr\u00e1vali mu v\u0161etko, \u010do sa im prihodilo, a vraveli:",
    "30": "\"Mu\u017e, ktor\u00fd je p\u00e1nom krajiny, tvrdo s nami nakladal a pokladal n\u00e1s za vyzveda\u010dov v krajine.",
    "31": "Povedali sme mu: \"My sme po\u010destn\u00ed \u013eudia, nie sme nijak\u00ed vyzveda\u010di.",
    "32": "Sme dvan\u00e1sti bratia, synovia n\u00e1\u0161ho otca; jedn\u00e9ho u\u017e niet a najmlad\u0161\u00ed je pri na\u0161om otcovi v kana\u00e1nskej krajine.\"",
    "33": "Ale mu\u017e, p\u00e1n tej krajiny, n\u00e1m povedal: \"Pod\u013ea toho pozn\u00e1m, \u017ee ste po\u010destn\u00ed \u013eudia: Nechajte jedn\u00e9ho z bratov tu u m\u0148a! Potom si naberte pre svoju hladuj\u00facu rodinu a cho\u010fte!",
    "34": "Mus\u00edte mi v\u0161ak privies\u0165 svojho najmlad\u0161ieho brata, aby som sa presved\u010dil, \u017ee nie ste vyzveda\u010di, ale po\u010destn\u00ed \u013eudia. V\u00e1\u0161ho brata v\u00e1m len potom vyd\u00e1m a vy sa budete vo\u013ene pohybova\u0165 v krajine.\"",
    "35": "A ke\u010f vys\u00fdpali vrecia, ka\u017ed\u00fd na\u0161iel vo svojom vreci svoje peniaze. Ke\u010f aj so svoj\u00edm otcom videli peniaze, na\u013eakali sa.",
    "36": "Tu im povedal ich otec Jakub: \"Okr\u00e1date ma (o deti)! Niet Jozefa, Simeona niet a chcete odvies\u0165 aj Benjam\u00edna! Toto v\u0161etko sa na m\u0148a val\u00ed!\"",
    "37": "Vtedy Ruben povedal svojmu otcovi: \"Oboch mojich synov m\u00f4\u017ee\u0161 zabi\u0165 ak ti ho neprivediem sp\u00e4\u0165. Spo\u013eahni sa na m\u0148a, ja ti ho dovediem!\"",
    "38": "\"On v\u0161ak povedal: \"M\u00f4j syn nep\u00f4jde s vami. Jeho brat je m\u0155tvy a on ostal s\u00e1m. Ak by ho zastihlo ne\u0161\u0165astie na ceste, po ktorej p\u00f4jdete, z\u00e1rmutkom by ste priviedli moje \u0161ediny do podsvetia.\""
}