{
    "1": "P\u00e1n hovoril Moj\u017ei\u0161ovi:",
    "2": "\"Hovor Izraelitom a povedz im: Ke\u010f pr\u00eddete do krajiny, ktor\u00fa v\u00e1m d\u00e1m na b\u00fdvanie,",
    "3": "a ke\u010f budete chcie\u0165 P\u00e1novi obetova\u0165 z\u00e1paln\u00fa obetu, celostn\u00fa \u017eertvu alebo pokojn\u00fa \u017eertvu, \u010di u\u017e zo s\u013eubu alebo z pr\u00edle\u017eitosti svojich sviatkov, aby ste pripravili P\u00e1novi pr\u00edjemn\u00fa v\u00f4\u0148u z hov\u00e4dzieho dobytka alebo zo st\u00e1da,",
    "4": "tak ten, kto donesie obetn\u00fd dar, nech prinesie ako potravinov\u00fa obetu desatinu efy jemnej m\u00faky, poliatej \u0161tvrtinou hinu oleja.",
    "5": "Aj z v\u00edna sa k celostnej \u017eertve alebo pokojnej \u017eertve prinesie na n\u00e1pojov\u00fa obetu na ka\u017ed\u00e9ho bar\u00e1nka jedna \u0161tvrtina hinu.",
    "6": "K baranovi sa v\u0161ak pridaj\u00fa na potravinov\u00fa obetu dve desatiny efy jemnej m\u00faky, poliatej tretinou hinu oleja,",
    "7": "a tretina hinu v\u00edna na n\u00e1pojov\u00fa obetu; takto prinesie\u0161 P\u00e1novi pr\u00edjemn\u00fa v\u00f4\u0148u.",
    "8": "Ak v\u0161ak pod\u00e1\u0161 na celostn\u00fa \u017eertvu alebo na pokojn\u00fa \u017eertvu b\u00fd\u010dka, aby si splnil s\u013eub,",
    "9": "tak k b\u00fd\u010dkovi prinesie\u0161 na potravinov\u00fa obetu tri desatiny efy jemnej m\u00faky, poliatej pol hinom oleja,",
    "10": "a z v\u00edna prinesie\u0161 pol hina ako n\u00e1pojov\u00fa obetu na z\u00e1paln\u00fa obetu pr\u00edjemnej v\u00f4ne P\u00e1novi.",
    "11": "Takto sa to urob\u00ed pri ka\u017edom b\u00fdkovi, baranovi, bar\u00e1nkovi a koz\u013eati.",
    "12": "Pod\u013ea toho, ak\u00fd bude po\u010det obiet, pri ka\u017edom kuse sa takto zachov\u00e1te!",
    "13": "Pod\u013ea tohoto sa zachov\u00e1 ka\u017ed\u00fd domorodec, ke\u010f prinesie P\u00e1novi z\u00e1paln\u00fa obetu pr\u00edjemnej v\u00f4ne.",
    "14": "Ak sa bude u v\u00e1s zdr\u017eiava\u0165 cudzinec, alebo ak u v\u00e1s niekto dlh\u0161ie b\u00fdva a bude chcie\u0165 prinies\u0165 P\u00e1novi z\u00e1paln\u00fa obetu pr\u00edjemnej v\u00f4ne, urob\u00ed to takisto, ako to robievate vy.",
    "15": "Tie ist\u00e9 predpisy platia pre v\u00e1s aj pre cudzinca, ktor\u00fd sa u v\u00e1s zdr\u017eiava. To bude ve\u010dne platn\u00fd predpis z pokolenia na pokolenie. Pred P\u00e1nom plat\u00ed to ist\u00e9 pre v\u00e1s ako pre cudzinca.",
    "16": "Ten ist\u00fd z\u00e1kon a to ist\u00e9 pr\u00e1vo je platn\u00e9 pre v\u00e1s aj pre cudzinca, ktor\u00fd sa u v\u00e1s zdr\u017eiava.\"",
    "17": "P\u00e1n hovoril Moj\u017ei\u0161ovi:",
    "18": "\"Hovor Izraelitom a povedz im: Ke\u010f vojdete do krajiny, do ktorej v\u00e1s vovediem,",
    "19": "a budete jes\u0165 z obilia tej krajiny, odde\u013ete pod\u00e1vaciu obetu pre P\u00e1na!",
    "20": "Venujte pece\u0148 zo svojej prvej m\u00faky na pod\u00e1vaciu obetu! Odde\u013ete ju ako pod\u00e1vanie z v\u00e1\u0161ho humna!",
    "21": "Teda svoju prv\u00fa m\u00faku budete d\u00e1va\u0165 P\u00e1novi na pod\u00e1vaciu obetu vo v\u0161etk\u00fdch va\u0161ich pokoleniach.",
    "22": "Ak sa z nedopatrenia previn\u00edte a prest\u00fapite niektor\u00fd zo z\u00e1konov, ktor\u00e9 dal P\u00e1n Moj\u017ei\u0161ovi",
    "23": "a ktor\u00e9 v\u00e1m P\u00e1n natrvalo prik\u00e1zal odo d\u0148a, ke\u010f to P\u00e1n nariadil, a \u010falej v\u0161etk\u00fdm va\u0161im pokoleniam,",
    "24": "teda ak sa to prihod\u00ed bez toho, \u017ee by si toho bol \u013eud vedom\u00fd, nech sa za nedopatrenie - pod\u013ea predpisu - prinesie dobyt\u010da, b\u00fd\u010dek na celostn\u00fa \u017eertvu pr\u00edjemnej v\u00f4ne pre P\u00e1na. Prid\u00e1 sa k tomu aj potravinov\u00e1 a n\u00e1pojov\u00e1 obeta a cap na obetu za hriech.",
    "25": "K\u0148az sprostredkuje celej izraelskej pospolitosti zmierenie a odpust\u00ed sa im. Ve\u010f bolo len nedopatrenie a oni priniesli ako obetn\u00fd dar celostn\u00fa \u017eertvu P\u00e1novi a k tomu aj obetu za hriech pre P\u00e1na za svoju neopatrnos\u0165.",
    "26": "Odpust\u00ed sa teda celej izraelskej pospolitosti i cudzincom, ktor\u00ed sa u nich zdr\u017euj\u00fa. Nedopatrenie bude na \u0165archu celej pospolitosti.",
    "27": "Ak z nedopatrenia zhre\u0161\u00ed jednotlivec, prinesie jednu ro\u010dn\u00fa kozu na obetu za hriech",
    "28": "a k\u0148az \u010dlovekovi; \u010do sa prehre\u0161il z neopatrnosti, sprostredkuje zmierenie. Ak zhre\u0161il ne\u00famyselne pred P\u00e1nom, vykon\u00e1 sa nad n\u00edm zmierenie a odpust\u00ed sa mu.",
    "29": "Ten ist\u00fd z\u00e1kon plat\u00ed pre v\u00e1s, \u010do ste s narodili v krajine medzi Izraelitmi, ako i pre cudzinca, ktor\u00fd sa u v\u00e1s zdr\u017eiava, ak p\u00f4jde o toho, \u010do sa previnil z neopatrnosti.",
    "30": "No ak niekto zhre\u0161\u00ed \u00famyselne, \u010di domorodec alebo cudzinec, ten sa r\u00faha P\u00e1novi, tak\u00fd \u010dlovek mus\u00ed by\u0165 vyhuben\u00fd spomedzi svojho \u013eudu.",
    "31": "Opovrhol P\u00e1nov\u00fdm slovom a poru\u0161il jeho pr\u00edkaz. Tak\u00e9ho \u010dloveka nech bez milosti zahubia a jeho vina ostane na \u0148om!\"",
    "32": "Ke\u010f boli Izraeliti na p\u00fa\u0161ti, prichytili ist\u00e9ho mu\u017ea, ktor\u00fd v sobot\u0148aj\u0161\u00ed de\u0148 zbieral drevo.",
    "33": "A t\u00ed, \u010do ho prichytili pri zbieran\u00ed, priviedli ho k Moj\u017ei\u0161ovi a \u00c1ronovi a k celej izraelskej pospolitosti.",
    "34": "Oni ho uv\u00e4znili, lebo sa e\u0161te nevedelo, \u010do s n\u00edm treba urobi\u0165.",
    "35": "Tu povedal P\u00e1n Moj\u017ei\u0161ovi: \"Ten mu\u017e mus\u00ed zomrie\u0165. Cel\u00e1 izraelsk\u00e1 pospolitos\u0165 ho ukame\u0148uje mimo t\u00e1bora.\"",
    "36": "Cel\u00e1 izraelsk\u00e1 pospolitos\u0165 ho teda vyviedli pred t\u00e1bor a tam ho na smr\u0165 ukame\u0148ovali, ako prik\u00e1zal P\u00e1n Moj\u017ei\u0161ovi.",
    "37": "P\u00e1n hovoril Moj\u017ei\u0161ovi:",
    "38": "\"Hovor Izraelitom a povedz im, aby si urobili na okrajoch pl\u00e1\u0161\u0165a kystky - oni aj ich potomci -, a na ka\u017ed\u00fa kystku nech pripevnia \u0161n\u00faru z belas\u00e9ho purpuru.",
    "39": "Kystky v\u00e1m bud\u00fa sl\u00fa\u017ei\u0165 na to, \u017ee ke\u010f na ne pozriete, spomeniete si na P\u00e1nove pr\u00edkazy, \u017ee ich m\u00e1te plni\u0165, aby ste nenasledovali \u017eiadosti svojho srdca a svojich o\u010d\u00ed, ktor\u00e9 by v\u00e1s viedli,",
    "40": "ale aby ste pam\u00e4tali na v\u0161etky moje pr\u00edkazy a nasledovali ich a aby ste takto boli sv\u00e4t\u00ed pre svojho Boha.",
    "41": "Ja, P\u00e1n, som v\u00e1\u0161 Boh, ktor\u00fd som v\u00e1s vyviedol z egyptskej krajiny, aby som bol va\u0161\u00edm Bohom, ja, P\u00e1n, v\u00e1\u0161 Boh.\""
}