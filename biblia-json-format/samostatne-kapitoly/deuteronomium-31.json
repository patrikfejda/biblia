{
    "1": "Potom Moj\u017ei\u0161 pokra\u010doval a hovoril cel\u00e9mu Izraelu tieto slov\u00e1:",
    "2": "\"Ja m\u00e1m teraz stodvadsa\u0165 rokov a nem\u00f4\u017eem viac sem-tam chodi\u0165, a aj P\u00e1n mi povedal: \"Ty tento Jord\u00e1n neprekro\u010d\u00ed\u0161!\"",
    "3": "S\u00e1m P\u00e1n, tvoj Boh, p\u00f4jde pred tebou a on vyhub\u00ed pred tebou v\u0161etky tie n\u00e1rody a ty ich ovl\u00e1dne\u0161. Jozue p\u00f4jde pred tebou, ako povedal P\u00e1n.",
    "4": "P\u00e1n s nimi nalo\u017e\u00ed tak, ako urobil s amorejsk\u00fdmi kr\u00e1\u013emi Sehonom a Ogom a s ich krajinou, ktor\u00fa zni\u010dil.",
    "5": "P\u00e1n v\u00e1m ich vyd\u00e1 a vy s nimi nalo\u017e\u00edte pod\u013ea rozkazu, ktor\u00fd som v\u00e1m dal.",
    "6": "Bu\u010fte stato\u010dn\u00ed a udatn\u00ed; nebojte sa a ne\u013eakajte sa ich, ve\u010f s tebou ide s\u00e1m P\u00e1n, tvoj Boh; on \u0165a nenech\u00e1 a neopust\u00ed.\"",
    "7": "Potom Moj\u017ei\u0161 zavolal Jozueho a povedal mu v pr\u00edtomnosti cel\u00e9ho Izraela: \"Bu\u010f stato\u010dn\u00fd a udatn\u00fd, lebo ty vovedie\u0161 tento \u013eud do krajiny, o ktorej sa P\u00e1n zaviazal pr\u00edsahou ich otcom, \u017ee im ju d\u00e1, a ty im ju rozdel\u00ed\u0161 \u017erebom.",
    "8": "P\u00e1n, ktor\u00fd je va\u0161\u00edm vodcom, bude s tebou, nenech\u00e1 a neopust\u00ed \u0165a. Neboj sa, ani sa ne\u013eakaj!\" -",
    "9": "Moj\u017ei\u0161 tento z\u00e1kon nap\u00edsal a dal ho k\u0148azom -levitom, ktor\u00ed nosili P\u00e1novu archu zmluvy, a v\u0161etk\u00fdm star\u0161\u00edm Izraela.",
    "10": "A nariadil im: \"Ka\u017ed\u00fd siedmy rok, v roku \u00fa\u013eavy, na sviatok St\u00e1nkov,",
    "11": "ke\u010f sa cel\u00fd Izrael zhroma\u017ed\u00ed pred tv\u00e1r P\u00e1na, svojho Boha, na mieste, ktor\u00e9 si P\u00e1n vyvol\u00ed, bude\u0161 \u010d\u00edta\u0165 slov\u00e1 tohoto z\u00e1kona pred cel\u00fdm Izraelom a oni bud\u00fa po\u010d\u00fava\u0165.",
    "12": "Zhroma\u017ed\u00ed\u0161 v\u0161etok \u013eud: mu\u017eov \u017eeny, deti, cudzincov, ktor\u00ed s\u00fa v tvojom bydlisku, aby ich po\u010duli a nau\u010dili sa ich, aby sa b\u00e1li P\u00e1na, svojho Boha, a zachov\u00e1vali v\u0161etky slov\u00e1 tohoto z\u00e1kona.",
    "13": "Nech po\u010d\u00favaj\u00fa aj ich nevedom\u00e9 deti a nech sa u\u010dia b\u00e1\u0165 sa P\u00e1na, svojho Boha, po v\u0161etky dni, \u010do budete \u017ei\u0165 v krajine, ktor\u00fa sa chyst\u00e1te zauja\u0165, ke\u010f prejdete cez Jord\u00e1n. -",
    "14": "Potom P\u00e1n povedal Moj\u017ei\u0161ovi: \"Tvoje dni sa bl\u00ed\u017eia k smrti. Zavolaj Jozueho a dostavte sa do stanu zhroma\u017edenia, d\u00e1m mu pokyny.\" Moj\u017ei\u0161 a Jozue \u0161li a vo\u0161li do stanu zhroma\u017edenia.",
    "15": "Tu sa v obla\u010dnom st\u013ape v stane zjavil P\u00e1n a obla\u010dn\u00fd st\u013ap zastal pri vchode do stanu.",
    "16": "Potom P\u00e1n povedal Moj\u017ei\u0161ovi: \"H\u013ea, ty sa odoberie\u0161 na odpo\u010dinok so svojimi otcami a tento \u013eud vstane a bude smilni\u0165 s in\u00fdmi bohmi krajiny, do ktorej sa uber\u00e1, aby v nej b\u00fdval. Tam ma opust\u00ed a poru\u0161\u00ed zmluvu, ktor\u00fa som s n\u00edm uzavrel.",
    "17": "Vtedy zahor\u00ed proti nemu m\u00f4j hnev, ja ho opust\u00edm, skryjem svoju tv\u00e1r pred nimi a bude hyn\u00fa\u0165, zastihne ho v\u0161etko zlo a s\u00fa\u017eenie a v ten de\u0148 bude hovori\u0165: \"\u010ci ma nezastihli tieto pohromy preto, \u017ee nie je so mnou m\u00f4j Boh?!\"",
    "18": "Ja v ten de\u0148 skryjem svoju tv\u00e1r pre v\u0161etko zl\u00e9, \u010do sp\u00e1chal, lebo sa obr\u00e1til k in\u00fdm bohom. -",
    "19": "Teraz im nap\u00ed\u0161 t\u00fato piese\u0148 a nau\u010d ju Izraelitov; vlo\u017e im ju do \u00fast, aby t\u00e1to piese\u0148 bola svedkom proti Izraelu.",
    "20": "Ve\u010f ich vovediem do krajiny, ktor\u00e1 opl\u00fdva mliekom a medom, ktor\u00fa som pod pr\u00edsahou s\u013e\u00fabil ich otcom. Ale ke\u010f sa najedia dos\u00fdta a ke\u010f stu\u010dnej\u00fa, obr\u00e1tia sa k in\u00fdm bohom a bud\u00fa im sl\u00fa\u017ei\u0165; mnou opovrhn\u00fa a moju zmluvu zru\u0161ia.",
    "21": "Ke\u010f ho v\u0161ak zastihne v\u0161etko zlo a s\u00fa\u017eenie, bude sved\u010di\u0165 t\u00e1to piese\u0148 ako svedok proti nemu - lebo nevymizne z pam\u00e4ti jeho potomstva nikdy -, ve\u010f ja pozn\u00e1m jeho zm\u00fd\u0161\u013eanie, ako sa ono prejavuje dnes, prv, ne\u017e som ho voviedol do krajiny, ktor\u00fa som mu pod pr\u00edsahou s&#318;\u00fabil.\"",
    "22": "A Moj\u017ei\u0161 v ten de\u0148 nap\u00edsal t\u00fato piese\u0148 a nau\u010dil ju Izraelitov.",
    "23": "Jozuemu v\u0161ak, Nunovmu synovi, P\u00e1n prik\u00e1zal: \"Bu\u010f stato\u010dn\u00fd a udatn\u00fd, lebo ty vovedie\u0161 Izrael do krajiny, ktor\u00fa som im pr\u00edsahou pris\u013e\u00fabil, a ja budem s tebou!\"",
    "24": "Ke\u010f Moj\u017ei\u0161 nap\u00edsal slov\u00e1 tejto piesne d\u00f4kladne do knihy,",
    "25": "prik\u00e1zal Moj\u017ei\u0161 levitom, ktor\u00ed nosili P\u00e1novu archu zmluvy:",
    "26": "\"Vezmite t\u00fato knihu spolu s pies\u0148ou a polo\u017ete ju k boku archy zmluvy P\u00e1na, svojho Boha! Nech je tam ako svedok proti tebe!",
    "27": "Ve\u010f ja pozn\u00e1m spurnos\u0165 a tvrdos\u0165 tvojej \u0161ije. Ve\u010f aj teraz, ke\u010f som e\u0161te medzi vami \u017eiv\u00fd, prie\u010dili ste sa P\u00e1novi! O \u010do sk\u00f4r to bude tak po mojej smrti!",
    "28": "Zhroma\u017edite ku mne v\u0161etk\u00fdch star\u0161\u00edch a ved\u00facich z va\u0161ich kme\u0148ov a ja im do u\u0161\u00ed ozn\u00e1mim tieto slov\u00e1 a za svedkov proti nim zavol\u00e1m nebo i zem.",
    "29": "Viem ja, \u017ee po mojej smrti budete zle robi\u0165 a \u017ee sa odklon\u00edte od cesty, ktor\u00fa som v\u00e1m ur\u010dil. I zastihne v\u00e1s pohroma na konci \u010dasov, ke\u010f budete stv\u00e1ra\u0165, \u010do sa ne\u013e\u00fabi P\u00e1novi, a popud\u00edte ho v\u00fdtvormi svojich r\u00fak do hnevu.\"",
    "30": "Tu Moj\u017ei\u0161 predniesol pred zhroma\u017eden\u00edm cel\u00e9ho Izraela zrete\u013ene v celom znen\u00ed slov\u00e1 tejto piesne:"
}