{
    "1": "P\u00e1n vravel Moj\u017ei\u0161ovi:",
    "2": "\"Hovor celej izraelskej pospolitosti a povedz im: Bu\u010fte sv\u00e4t\u00ed, lebo ja, P\u00e1n, v\u00e1\u0161 Boh, som sv\u00e4t\u00fd!",
    "3": "Nech sa ka\u017ed\u00fd boj\u00ed svojej matky a svojho otca a zachov\u00e1vajte moje soboty. Ja, P\u00e1n, som v\u00e1\u0161 Boh!",
    "4": "Neobracajte sa k modl\u00e1m a nerobte si liatych bohov! Ja, P\u00e1n, som v\u00e1\u0161 Boh!",
    "5": "Ke\u010f prinesiete P\u00e1novi pokojn\u00fa \u017eertvu, obetujte ju tak, aby ste sa (mu) p\u00e1\u010dili.",
    "6": "Mus\u00ed sa zjes\u0165 v de\u0148, ke\u010f ju prinesiete na obetu, alebo na druh\u00fd de\u0148. \u010co ostane do tretieho d\u0148a, treba to sp\u00e1li\u0165.",
    "7": "Keby sa to jedlo na tret\u00ed de\u0148, je to zak\u00e1zan\u00e9, nez\u00edska to ob\u013eubu;",
    "8": "a kto to bude jes\u0165, uval\u00ed na seba hriech, lebo znesv\u00e4til to, \u010do je P\u00e1novi sv\u00e4t\u00e9; tak\u00e1 osoba bude vyhuben\u00e1 zo svojho \u013eudu.",
    "9": "Ke\u010f budete zbera\u0165 \u00farodu svojej krajiny, ne\u017enite svoje pole a\u017e do kraja a ke\u010f zoberiete svoju \u00farodu, nepaberkujte.",
    "10": "Ani vo svojich viniciach nepaberkujte a nezbierajte, \u010do poopad\u00favalo v tvojej vinici; nechajte to pre chudobn\u00fdch a cudzincov! Ja som P\u00e1n, som v\u00e1\u0161 Boh!",
    "11": "Nekradnite, neluhajte a neklamte jeden druh\u00e9ho.",
    "12": "Neprisahajte falo\u0161ne na moje meno, aby ste nezneuctili meno svojho Boha! Ja som P\u00e1n!",
    "13": "Neutl\u00e1\u010daj a neokr\u00e1daj svojho bl\u00ed\u017eneho! Mzda robotn\u00edka nech neost\u00e1va v tvojich ruk\u00e1ch do druh\u00e9ho r\u00e1na!",
    "14": "Hluch\u00e9mu sa nevysmievaj a slep\u00e9mu nestavaj do cesty prek\u00e1\u017eky, ale boj sa svojho Boha! Ja som P\u00e1n!",
    "15": "Na s\u00fade sa nedop\u00fa\u0161\u0165aj krivdy! Ani chudobn\u00e9mu nenad\u0155\u017eaj, ani z\u00e1mo\u017en\u00e9mu nechytaj stranu! Svojho bl\u00ed\u017eneho s\u00fa\u010f spravodlivo!",
    "16": "Nerozn\u00e1\u0161aj oso\u010dovania medzi s\u00fakme\u0148ovcami! Ne\u010d\u00edhaj na \u017eivot svojho bl\u00ed\u017eneho! Ja som P\u00e1n!",
    "17": "Nenos nen\u00e1vis\u0165 vo svojom srdci vo\u010di svojmu bratovi! \u00daprimne napome\u0148 svojho bl\u00ed\u017eneho, aby si pre\u0148 neuvalil vinu na seba!",
    "18": "Nepomsti sa a neprechov\u00e1vaj hnev vo\u010di pr\u00edslu\u0161n\u00edkom svojho \u013eudu, ale miluj svojho bl\u00ed\u017eneho ako seba sam\u00e9ho! Ja som P\u00e1n!",
    "19": "Zachov\u00e1vajte moje pr\u00edkazy: Nedajte p\u00e1ri\u0165 sa dvom druhom v\u00e1\u0161ho dobytka! Neosievaj svoje pole dvojak\u00fdm semenom! Nevezmi na seba odev utkan\u00fd z dvojakej l\u00e1tky!",
    "20": "Ak bude mu\u017e spa\u0165 a obcova\u0165 so \u017eenou, ktor\u00e1 je otroky\u0148a, vydat\u00e1 za in\u00e9ho mu\u017ea, a nie je vyk\u00fapen\u00e1 ani nedostala slobodu, bud\u00fa obidvaja potrestan\u00ed, ale usmrten\u00ed nebud\u00fa, lebo ona nebola prepusten\u00e1 na slobodu.",
    "21": "On prinesie za pokutu P\u00e1novi barana ku vchodu do st\u00e1nku zjavenia na obetu za spreneveru.",
    "22": "K\u0148az mu obetou barana za spreneveru, za jeho hriech, ktor\u00e9ho sa dopustil, sprostredkuje zmierenie pred P\u00e1nom a odpust\u00ed sa mu a bude osloboden\u00fd od svojho hriechu, ktor\u00e9ho sa dopustil.",
    "23": "Ke\u010f vojdete do krajiny a budete sadi\u0165 ovocn\u00e9 stromy rozli\u010dn\u00fdch druhov, netrhajte ich prv\u00e9 ovocie - ich predko\u017eku! Tri roky sa ich nedot\u00fdkajte, nesm\u00fa sa jes\u0165!",
    "24": "Vo \u0161tvrtom roku sa v\u0161etko ich ovocie ako dar pov\u010fa\u010dnosti zasv\u00e4t\u00ed P\u00e1novi.",
    "25": "Len v piatom roku m\u00f4\u017eete jes\u0165 ich ovocie, aby ste takto z nich mali bohat\u0161iu \u00farodu. Ja, P\u00e1n, som v\u00e1\u0161 Boh!",
    "26": "Ni\u010d nejedzte s krvou! Nesmiete ve\u0161ti\u0165, ani vyklada\u0165!",
    "27": "Nestrihajte si vlasy dookola hlavy a neho\u013ete si bokombriadky!",
    "28": "Pre m\u0155tveho si nerobte z\u00e1rezy do tela! Nevypa\u013eujte si (do ko\u017ee) nijak\u00e9 znamenia! Ja som P\u00e1n!",
    "29": "Nezneucti svoju dc\u00e9ru t\u00fdm, \u017ee ju vyd\u00e1\u0161 na smilstvo, aby sa krajina nestala miestom nerest\u00ed a pareniskom smilstva!",
    "30": "Zachov\u00e1vajte moje soboty a majte v \u00facte moju sv\u00e4ty\u0148u! Ja som P\u00e1n!",
    "31": "Neobracajte sa na vyvol\u00e1va\u010dov duchov a na ve\u0161tcov! Nevypytujte sa ich: po\u0161kvrnili by ste sa t\u00fdm. Ja, P\u00e1n, som v\u00e1\u0161 Boh!",
    "32": "Pred \u0161edivou hlavou vsta\u0148, cti si star\u0161iu osobu a boj sa svojho Boha! Ja som P\u00e1n!",
    "33": "Ak sa bude u teba v tvojej krajine zdr\u017eova\u0165 cudzinec, neutl\u00e1\u010daj ho!",
    "34": "Cudzinec, ktor\u00fd sa bude u v\u00e1s zdr\u017eova\u0165, nech je medzi vami ako domorodec. Milujte ho ako seba, ve\u010f aj vy ste boli cudzincami v egyptskej krajine. Ja som P\u00e1n, v\u00e1\u0161 Boh!",
    "35": "Nedopus\u0165te sa nespravodlivosti na s\u00fade, pri meran\u00ed, pri v\u00e1he a pri dut\u00fdch mierach!",
    "36": "Majte spr\u00e1vne v\u00e1hy, spr\u00e1vne z\u00e1va\u017eia, spr\u00e1vnu efu a spr\u00e1vny hin! Ja som P\u00e1n, v\u00e1\u0161 Boh, ktor\u00fd v\u00e1s vyviedol z egyptskej krajiny!",
    "37": "Zachovajte v\u0161etky moje prik\u00e1zania a ustanovenia a konajte pod\u013ea nich! Ja som P\u00e1n!\""
}