{
    "1": "Potom vidiecky \u013eud vzal Jozi\u00e1\u0161ovho syna Joachaza a ustanovil ho namiesto jeho otca za kr\u00e1\u013ea v Jeruzaleme. -",
    "2": "Joachaz mal dvadsa\u0165tri rokov, ke\u010f za\u010dal kra\u013eova\u0165, a tri mesiace kra\u013eoval v Jeruzaleme.",
    "3": "Egyptsk\u00fd kr\u00e1\u013e ho zosadil v Jeruzaleme a krajine vyrubil sto hrivien striebra a hrivnu zlata.",
    "4": "Egyptsk\u00fd kr\u00e1\u013e ustanovil za kr\u00e1\u013ea nad J\u00fadskom a Jeruzalemom jeho brata Eliakima a zmenil mu meno na Joakim. Jeho brata Joachaza v\u0161ak Nechao vzal a odviedol ho do Egypta. -",
    "5": "Joakim mal dvadsa\u0165p\u00e4\u0165 rokov, ke\u010f za\u010dal kra\u013eova\u0165, a jeden\u00e1s\u0165 rokov kra\u013eoval v Jeruzaleme. Robil, \u010do sa nep\u00e1\u010di P\u00e1novi, jeho Bohu.",
    "6": "Pritiahol proti nemu babylonsk\u00fd kr\u00e1\u013e Nabuchodonozor, sp\u00fatal ho do okov a odviedol do Babylonu.",
    "7": "Aj z n\u00e1dob P\u00e1novho chr\u00e1mu odniesol Nabuchodonozor do Babylonu a ulo\u017eil ich v Babylone do svojho chr\u00e1mu.",
    "8": "Ostatok Joakimov\u00fdch dej\u00edn a jeho ohavnosti, ktor\u00e9 pop\u00e1chal a ktor\u00e9 na \u0148om lipli, s\u00fa op\u00edsan\u00e9 v Knihe kr\u00e1\u013eov Izraela a J\u00fadu. Namiesto neho sa stal kr\u00e1\u013eom jeho syn Joachin. -",
    "9": "Joachin mal osemn\u00e1s\u0165 rokov, ke\u010f za\u010dal kra\u013eova\u0165, a tri mesiace a desa\u0165 dn\u00ed kra\u013eoval v Jeruzaleme. Robil, \u010do sa P\u00e1novi nep\u00e1\u010di.",
    "10": "A ke\u010f uplynul rok, poslal kr\u00e1\u013e Nabuchodonozor a dal ho dovies\u0165 do Babylonu spolu so vz\u00e1cnymi n\u00e1dobami P\u00e1novho domu. Za kr\u00e1\u013ea nad J\u00fadom a Jeruzalemom ustanovil jeho brata Sedeki\u00e1\u0161a. -",
    "11": "Sedeki\u00e1\u0161 mal dvadsa\u0165jeden rokov, ke\u010f za\u010dal kra\u013eova\u0165, a jeden\u00e1s\u0165 rokov kra\u013eoval v Jeruzaleme.",
    "12": "Robil, \u010do sa nep\u00e1\u010di P\u00e1novi, jeho Bohu. Nepokoril sa pred prorokom Jeremi\u00e1\u0161om pod\u013ea P\u00e1novho rozkazu.",
    "13": "Ba vzb\u00faril sa aj proti kr\u00e1\u013eovi Nabuchodonozorovi, ktor\u00fd ho zaviazl pr\u00edsahou na Boha. Zatvrdil si \u0161iju a za\u0165al sa v srdci, \u017ee sa neobr\u00e1ti k P\u00e1novi, Bohu Izraela.",
    "14": "Aj v\u0161etky knie\u017eat\u00e1, k\u0148azi a \u013eud kopili nevernos\u0165 na nevernos\u0165 pod\u013ea v\u0161etk\u00fdch ohavnost\u00ed n\u00e1rodov a po\u0161kvrnili P\u00e1nov dom, ktor\u00fd si zasv\u00e4til v Jeruzaleme.",
    "15": "A P\u00e1n, Boh ich otcov, ich zav\u010dasu a vytrvalo po svojich posloch varoval, lebo mu bolo \u013e\u00fato svojho \u013eudu a svojho pr\u00edbytku.",
    "16": "Len\u017ee oni sa Bo\u017e\u00edm poslom posmievali, opovrhovali jeho slovami a hanobili jeho prorokov, a\u017e vzr\u00e1stol P\u00e1nov hnev proti jeho \u013eudu tak, \u017ee nebolo pomoci.",
    "17": "Priviedol proti nim chaldejsk\u00e9ho kr\u00e1\u013ea, ktor\u00fd me\u010dom pobil ich mlad\u00edkov v ich sv\u00e4tyni. Nez\u013eutoval sa nad mlad\u00edkom, ani nad pannou, nad starcom ani nad \u0161edivcom, v\u0161etko vydal do jeho ruky.",
    "18": "V\u0161etky n\u00e1doby Bo\u017eieho domu, ve\u013ek\u00e9 i mal\u00e9, poklady P\u00e1novho domu, poklady kr\u00e1\u013ea i jeho knie\u017eat, v\u0161etko odniesol do Babylonu.",
    "19": "Bo\u017e\u00ed dom sp\u00e1lili, m\u00fary Jeruzalema zr\u00facali, v\u0161etky jeho pal\u00e1ce vyp\u00e1lili oh\u0148om a v\u0161etky cenn\u00e9 predmety zni\u010dili.",
    "20": "A \u010do ostalo spod me\u010da, odviedol do zajatia do Babylonu a boli jemu i jeho synom otrokmi, a\u017e k\u00fdm sa neza\u010dalo perzsk\u00e9 kr\u00e1\u013eovstvo,",
    "21": "aby sa naplnilo P\u00e1novo slovo vysloven\u00e9 Jeremi\u00e1\u0161ov\u00fdmi \u00fastami a aby zem mala do chuti sobotn\u00fdch rokov; cez cel\u00fd \u010das spusto\u0161enia sl\u00e1vila sobotu, aby sa naplnilo sedemdesiat rokov. -",
    "22": "V prvom roku perzsk\u00e9ho kr\u00e1\u013ea K\u00fdra, aby sa splnilo P\u00e1novo slovo vysloven\u00e9 Jeremi\u00e1\u0161ov\u00fdmi \u00fastami, P\u00e1n vzbudil ducha perzsk\u00e9ho kr\u00e1\u013ea K\u00fdra, \u017ee dal v celom svojom kr\u00e1\u013eovstve vyhl\u00e1si\u0165 - a to aj p\u00edsomne - toto:",
    "23": "\u201eTakto hovor\u00ed perzsk\u00fd kr\u00e1\u013e K\u00fdros: P\u00e1n, Boh nebies, mi dal v\u0161etky kr\u00e1\u013eovstv\u00e1 zeme a on mi nalo\u017eil, aby som mu postavil dom v Jeruzaleme, ktor\u00fd je v Judei. Kto z v\u00e1s teda patr\u00ed k v\u0161etk\u00e9mu jeho \u013eudu, P\u00e1n, jeho Boh, nech je s n\u00edm a nech ide!\u201c"
}