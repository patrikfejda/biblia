{
    "1": "Ke\u010f sa bl\u00ed\u017eil siedmy mesiac - Izraeliti u\u017e boli vo svojich mest\u00e1ch -, zi\u0161iel sa \u013eud do chlapa v Jeruzaleme.",
    "2": "Josadakov syn Jozue so svojimi druhmi, k\u0148azmi, a \u0160ealtielov syn Zorob\u00e1bel so svojimi druhmi sa rozhodli postavi\u0165 olt\u00e1r Bohu Izraela, aby na \u0148om prin\u00e1\u0161ali celopaly, ako je nap\u00edsan\u00e9 v z\u00e1kone Bo\u017eieho mu\u017ea Moj\u017ei\u0161a.",
    "3": "Postavili teda olt\u00e1r na tom istom mieste, kde st\u00e1l, lebo boli v strachu pred obyvate\u013estvom okolit\u00fdch kraj\u00edn, a tak na \u0148om prin\u00e1\u0161ali celopaly P\u00e1novi na svite a na mrku. -",
    "4": "Sl\u00e1vili tie\u017e sl\u00e1vnos\u0165 St\u00e1nkov pod\u013ea predpisu a ka\u017ed\u00fd de\u0148 prin\u00e1\u0161ali celopaly v (stanovenom) po\u010dte, ako \u017eiadal na pr\u00edslu\u0161n\u00fd de\u0148 predpis,",
    "5": "a potom ustavi\u010dn\u00fd celopal i (celopaly) na novmesiace, \u010falej na v\u0161etky v\u00fdro\u010dit\u00e9 sviatky P\u00e1na, ktor\u00e9 sa sv\u00e4tili, a v\u017edy, ke\u010f niekto obetoval P\u00e1novi dobrovo\u013en\u00fa obetu.",
    "6": "Od prv\u00e9ho d\u0148a siedmeho mesiacu za\u010dali P\u00e1novi prin\u00e1\u0161a\u0165 z\u00e1paln\u00e9 obety, hoci P\u00e1nov chr\u00e1m nebol e\u0161te zalo\u017een\u00fd.",
    "7": "Dali peniaze t\u00fdm, ktor\u00ed l\u00e1mali a kresali kame\u0148, a stravu, n\u00e1poj a olej obyvate\u013eom miest Sidona a T\u00fdru na dopravu c\u00e9drov\u00e9ho dreva z Libanonu do Joppsk\u00e9ho mora pod\u013ea dovolenia, ktor\u00e9 mali od perzsk\u00e9ho kr\u00e1\u013ea K\u00fdra.",
    "8": "V\u00a0druhom roku po svojom n\u00e1vrate k\u00a0Bo\u017eiemu chr\u00e1mu do Jeruzalema, v\u00a0druhom mesiaci, za\u010dali Sealtielov syn Zorob\u00e1bel a\u00a0Josadakov syn Jozue s\u00a0ostatn\u00fdmi svojimi druhmi, k\u0148azmi, levitmi a\u00a0so v\u0161etk\u00fdmi, ktor\u00ed pri\u0161li zo zajatia do Jeruzalema. Levitov od dvadsiatich rokov nahor poverili riaden\u00edm pr\u00e1ce na P\u00e1novom chr\u00e1me.",
    "9": "A tak nast\u00fapili Jozue, jeho synovia a jeho bratia, Kadmiel a jeho synovia s J\u00fadov\u00fdmi synmi do chlapa a riadili t\u00fdch, \u010do pracovali na stavbe Bo\u017eieho chr\u00e1mu; takisto Chenadadovi synovia a ich synovia a ich bratia, leviti.",
    "10": "Ke\u010f sa mur\u00e1ri brali kl\u00e1s\u0165 z\u00e1klady P\u00e1novho chr\u00e1mu, st\u00e1li k\u0148azi - vo svojom r\u00fachu s tr\u00fabami a leviti, Asafovci, s cimbalmi, aby velebili P\u00e1na, ako prikazoval izraelsk\u00fd kr\u00e1\u013e D\u00e1vid.",
    "11": "Chv\u00e1lili a velebili P\u00e1na zamie\u0148av\u00fdm spevom: \"Lebo je dobr\u00fd, lebo jeho milosrdenstvo je ve\u010dn\u00e9\" nad Izraelom. A v\u0161etok \u013eud sa oz\u00fdval ve\u013ek\u00fdm jasotom a chv\u00e1lil P\u00e1na, \u017ee bol polo\u017een\u00fd z\u00e1klad P\u00e1novho domu.",
    "12": "Ale mnoh\u00ed z k\u0148azov, levitov a n\u00e1\u010deln\u00edkov rod\u00edn, toti\u017e star\u0161\u00ed, ktor\u00ed videli predo\u0161l\u00fd chr\u00e1m, nariekali ve\u013ek\u00fdm pla\u010dom, ke\u010f pred ich o\u010dami kl\u00e1dli z\u00e1klad tohoto chr\u00e1mu. Mnoh\u00ed (in\u00ed) sa zas oz\u00fdvali nate\u0161en\u00fdm hlasom,",
    "13": "tak\u017ee nik nevedel rozozna\u0165 hlasit\u00fd radostn\u00fd krik od hlasit\u00e9ho pla\u010du \u013eudu, lebo \u013eud kri\u010dal ve\u013ek\u00fdm hlasom a \u010faleko bolo po\u010du\u0165 hluk."
}