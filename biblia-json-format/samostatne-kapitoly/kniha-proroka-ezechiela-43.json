{
    "1": "Potom ma zaviedol k br\u00e1ne. K br\u00e1ne, ktor\u00e1 bola obr\u00e1ten\u00e1 smerom na v\u00fdchod.",
    "2": "A h\u013ea, velebnos\u0165 Izraelovho Boha prich\u00e1dzala smerom od v\u00fdchodu, jej hukot bol ako hukot ve\u013ek\u00fdch v\u00f4d a zem sa jagala od jeho velebnosti.",
    "3": "V\u00fdzor zjavu, ktor\u00fd som videl, bol ako videnie, ktor\u00e9 som mal, ke\u010f prich\u00e1dzal spusto\u0161i\u0165 mesto; a podoby ako pri viden\u00ed, ktor\u00e9 som mal pri rieke Chobar. I padol som na tv\u00e1r.",
    "4": "P\u00e1nova velebnos\u0165 vtiahla do domu cez br\u00e1nu, ktor\u00e1 bola obr\u00e1ten\u00e1 smerom na v\u00fdchod.",
    "5": "Vtedy ma duch zdvihol a zaniesol ma do vn\u00fatorn\u00e9ho n\u00e1dvoria; a h\u013ea, dom bol naplnen\u00fd P\u00e1novou velebnos\u0165ou!",
    "6": "Vtedy som po\u010dul, \u017ee ktosi hovor\u00ed ku mne z domu - no mu\u017e st\u00e1l pri mne.",
    "7": "I\u00a0riekol mi: \"Syn \u010dloveka, to je to miesto pre m\u00f4j tr\u00f3n a\u00a0miesto pre stopy mojich n\u00f4h; tu chcem b\u00fdva\u0165 naveky uprostred Izraelov\u00fdch synov. Izraelov dom nech viac nepo\u0161kvrn\u00ed moje sv\u00e4t\u00e9 meno - ani oni, ani ich kr\u00e1li - svojimi smilstvami a\u00a0m\u0155tvolami svojich kr\u00e1\u013eov, svojimi v\u00fd\u0161inami.",
    "8": "Ke\u010f stavali svoje prahy k m\u00f4jmu prahu a svoje dvere ved\u013ea mojich dver\u00ed tak, \u017ee len m\u00far bol medzi mnou a medzi nimi, po\u0161kvrnili moje sv\u00e4t\u00e9 meno svojimi ohavnos\u0165ami, ktor\u00e9 p\u00e1chali. Preto som ich str\u00e1vil vo svojom hneve.",
    "9": "Teraz nech odstr\u00e1nia svoje smilstv\u00e1 a m\u0155tvoly svojich kr\u00e1\u013eov odo m\u0148a, potom budem b\u00fdva\u0165 uprostred nich naveky.",
    "10": "Ty v\u0161ak, syn \u010dloveka, op\u00ed\u0161 Izraelovmu domu chr\u00e1m - nech sa zahanbia pre svoje viny -, jeho rozmery i jeho vzorec!",
    "11": "A ke\u010f sa zahanbia pre v\u0161etko, \u010do pop\u00e1chali, ozn\u00e1m im a op\u00ed\u0161 pred o\u010dami podobu domu, jeho zariadenie, jeho v\u00fdchody i vchody a cel\u00fa jeho podobu, v\u0161etky jeho predpisy (cel\u00fa jeho podobu) a cel\u00fd jeho poriadok; nech zachov\u00e1vaj\u00fa cel\u00fd jeho poriadok a v\u0161etky jeho",
    "12": "Toto je z\u00e1kon chr\u00e1mu: Na temene vrchu m\u00e1 by\u0165 sv\u00e4tosv\u00e4tou cel\u00e1 jeho oblas\u0165; h\u013ea, toto je z\u00e1kon chr\u00e1mu!\"",
    "13": "A toto s\u00fa rozmery olt\u00e1ra v lak\u0165och - lake\u0165 obsahuje lake\u0165 a dla\u0148: jeho podstavec bol jeden lake\u0165 (vysok\u00fd) a jeden lake\u0165 \u0161irok\u00fd; ohr\u00e1dka na jeho okraji dookola bola na jednu pia\u010f. A toto je v\u00fd\u0161ka olt\u00e1ra:",
    "14": "od podstavca na zemi a\u017e po spodn\u00fa ohradu dva lakte a \u0161\u00edrka jeden lake\u0165; a od malej ohrady a\u017e po ve\u013ek\u00fa ohradu \u0161tyri lakte a \u0161\u00edrka lake\u0165.",
    "15": "Ohnisko \u0161tyri lakte a od ohniska nahor boli \u0161tyri rohy.",
    "16": "Ohnisko malo dvan\u00e1s\u0165 lak\u0165ov d\u013a\u017eky pri dvan\u00e1stich lak\u0165och \u0161\u00edrky; jeho \u0161tyri strany tvorili \u0161tvorec.",
    "17": "Ohrada bola \u0161trn\u00e1s\u0165 lak\u0165ov dlh\u00e1 a \u0161trn\u00e1s\u0165 lak\u0165ov \u0161irok\u00e1 na v\u0161etk\u00fdch \u0161tyroch stran\u00e1ch. Okraj okolo neho bol pol lak\u0165a a jeho podstavec dookola jeden lake\u0165. Jeho schody boli obr\u00e1ten\u00e9 na v\u00fdchod.",
    "18": "I riekol mi: \"Syn \u010dloveka; toto hovor\u00ed P\u00e1n, Jahve: Toto s\u00fa predpisy olt\u00e1ra: A\u017e ho zhotovia, aby na \u0148om obetovali celopaly a kropili na\u0148 krv,",
    "19": "d\u00e1\u0161 levitsk\u00fdm k\u0148azom, t\u00fdm, \u010do s\u00fa zo Sadokovho potomstva, \u010do sa pribli\u017euj\u00fa ku mne - hovor\u00ed P\u00e1n, Jahve -, aby mi sl\u00fa\u017eili, mlad\u00e9ho b\u00fd\u010dka na obetu za hriechy.",
    "20": "I vezme\u0161 z jeho krvi a d\u00e1\u0161 na \u0161tyri rohy olt\u00e1ra a na \u0161tyri uhly ohrady i na okraj dookola; tak ho o\u010dist\u00ed\u0161, a uzmieri\u0161.",
    "21": "Potom vezme\u0161 b\u00fd\u010dka za hriech a sp\u00e1lia ho na oddelenom mieste domu mimo sv\u00e4tyne.",
    "22": "Na druh\u00fd de\u0148 prines\u00fa ako obetu za hriech bezchybn\u00e9ho capa; nech o\u010distia olt\u00e1r, ako ho o\u010distili b\u00fd\u010dkom.",
    "23": "A ke\u010f dokon\u010dia o\u010dis\u0165ovanie, nech obetuj\u00fa bezchybn\u00e9ho mlad\u00e9ho b\u00fd\u010dka a bezchybn\u00e9ho barana zo st\u00e1da!",
    "24": "Prive\u010f ich pred P\u00e1na, k\u0148azi nech ich posyp\u00fa so\u013eou a obetuj\u00fa ich P\u00e1novi ako celopaly.",
    "25": "Sedem dn\u00ed maj\u00fa denne pripravi\u0165 capa za hriech; i mlad\u00e9ho b\u00fd\u010dka a barana zo st\u00e1da - bezchybn\u00e9 ich maj\u00fa pripravi\u0165 -",
    "26": "po sedem dn\u00ed a maj\u00fa uzmierova\u0165 olt\u00e1r, o\u010dis\u0165ova\u0165 ho a zasv\u00e4cova\u0165.",
    "27": "A ke\u010f sa doplnia dni; na \u00f4smy de\u0148 a na\u010falej nech obetuj\u00fa k\u0148azi na olt\u00e1ri va\u0161e celopaly a va\u0161e pokojn\u00e9 obety a ja v\u00e1s prijmem, hovor\u00ed P\u00e1n, Jahve."
}