{
    "1": "Amon\u010dan Nachas vytiahol a obliehal J\u00e1bes v Gala\u00e1de. Tu v\u0161etci mu\u017eovia z J\u00e1besu povedali Nachasovi: \"Uzavri s nami zmluvu, budeme ti sl\u00fa\u017ei\u0165!\"",
    "2": "Amon\u010dan Nachas im odpovedal: \"Tak s vami uzavriem zmluvu, \u017ee ka\u017ed\u00e9mu z v\u00e1s vyl\u00fapim prav\u00e9 oko a urob\u00edm to na potupu cel\u00e9ho Izraela.\"",
    "3": "Star\u0161\u00ed z J\u00e1besu mu hovorili: \"Daj n\u00e1m sedem dn\u00ed, po\u0161leme poslov do v\u0161etk\u00fdch krajov Izraela a ak nebude nikoho, kto by n\u00e1s zachr\u00e1nil, podd\u00e1me sa ti!\"",
    "4": "Poslovia potom i\u0161li do \u0160aulovej Gabay, rozpovedali vec tak, \u017ee to \u013eud po\u010dul, a v\u0161etok \u013eud pozdvihol hlas a plakal.",
    "5": "Vtom prich\u00e1dzal z po\u013ea \u0160aul, za volmi. \u0160aul sa op\u00fdtal: \"\u010co je \u013eu\u010fom, \u017ee pla\u010d\u00fa?\" A rozpovedali mu polo\u017eenie obyvate\u013eov J\u00e1besu.",
    "6": "Ke\u010f po\u010dul tie slov\u00e1, vnikol do\u0148 P\u00e1nov duch a ve\u013emi sa rozhneval.",
    "7": "Vzal z\u00e1prah volov, rozsekal ich a po posloch rozposlal do v\u0161etk\u00fdch krajov Izraela s odkazom: \"Kto nep\u00f4jde za \u0160aulom a za Samuelom, toho dobytok pochod\u00ed takto!\" Vtedy na \u013eud padla Bo\u017eia b\u00e1ze\u0148 a vytiahli ako jeden mu\u017e.",
    "8": "V Bezeku ich spo\u010d\u00edtal: synov Izraela bolo tristotis\u00edc a mu\u017eov z J\u00fadska tridsa\u0165tis\u00edc.",
    "9": "Poslom v\u0161ak, ktor\u00ed pri\u0161li, vraveli: \"Takto povedzte obyvate\u013eom gala\u00e1dskeho J\u00e1besu: Zajtra, ke\u010f sa rozohreje slnko, pr\u00edde v\u00e1m z\u00e1chrana.\" Poslovia i\u0161li a ohl\u00e1sili to obyvate\u013eom J\u00e1besu, ktor\u00ed sa pote\u0161ili.",
    "10": "Vtedy obyvatelia J\u00e1besu povedali: \"Zajtra sa v\u00e1m podd\u00e1me, urobte s nami, \u010do sa v\u00e1m bude p\u00e1\u010di\u0165.\"",
    "11": "Nasleduj\u00faceho d\u0148a rozdelil \u0160aul \u013eud na tri oddiely, za rannej str\u00e1\u017ee vnikli do t\u00e1bora a k\u00fdm sa rozohrial de\u0148, Amon\u010danov porazil. Zvy\u0161ky rozpr\u00e1\u0161ili tak, \u017ee dvaja z nich nezostali pokope.",
    "12": "Vtedy hovoril \u013eud Samuelovi: \"Ktor\u00ed s\u00fa to, \u010do vraveli: \"\u0160aul m\u00e1 nad nami kra\u013eova\u0165?!\" Dajte t\u00fdch chlapov, zabijeme ich!\"",
    "13": "Ale \u0160aul povedal: \"Dnes nebude usmrten\u00fd nik, lebo dnes P\u00e1n zachr\u00e1nil Izrael.\"",
    "14": "Samuel povedal \u013eudu: \"Po\u010fte, p\u00f4jdeme do Galgaly a obnov\u00edme tam kr\u00e1\u013eovstvo!\"",
    "15": "V\u0161etok \u013eud i\u0161iel teda do Galgaly a tam, v Galgale, pred P\u00e1novou tv\u00e1rou ustanovili \u0160aula za kr\u00e1\u013ea. Obetovali tam niektor\u00e9 obety a \u0160aul i v\u0161etci mu\u017eovia Izraela sa tam ve\u013emi radovali."
}