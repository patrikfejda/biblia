{
    "1": "A D\u00e1vid u\u0161iel z Najotu pri R\u00e1me. Pri\u0161iel a hovoril pred Jonat\u00e1nom: \"\u010co som urobil? \u010co je moja vina a \u010do je m\u00f4j hriech proti tvojmu otcovi, \u017ee mi \u010d\u00edha na \u017eivot?\"",
    "2": "Odpovedal mu: \"Ani z\u010faleka! Nezomrie\u0161! Ve\u010f m\u00f4j otec neurob\u00ed ni\u010d ani ve\u013ek\u00e9, ani mal\u00e9, aby mi to nezradil! Pre\u010do by m\u00f4j otec tajil predo mnou t\u00fato vec? To nejestvuje!\"",
    "3": "Ale D\u00e1vid znovu prisahal a vravel: \"Tvoj otec dobre vie, \u017ee som na\u0161iel priaze\u0148 v tvojich o\u010diach a hovor\u00ed si: \"Nech Jonat\u00e1n o tom nevie, aby sa nezarmucoval! Ale ako \u017eije P\u00e1n a ako ty \u017eije\u0161, medzi mnou a medzi smr\u0165ou je len krok.\"",
    "4": "Nato Jonat\u00e1n vravel D\u00e1vidovi: \"Urob\u00edm pre teba, o \u010doko\u013evek ma po\u017eiada\u0161.\"",
    "5": "D\u00e1vid povedal Jonat\u00e1novi: \"H\u013ea, zajtra je novmesiac a ja m\u00e1m sedie\u0165 pri jedle s kr\u00e1\u013eom. Uvo\u013eni ma, schov\u00e1m sa na poli a\u017e do ve\u010dera.",
    "6": "Ak sa \u0160aul bude na m\u0148a dopytova\u0165, povie\u0161 mu: D\u00e1vid sa odo m\u0148a vyp\u00fdtal, aby mohol zabehn\u00fa\u0165 do svojho mesta, Betlehema, lebo tam cel\u00fd rod sl\u00e1vi v\u00fdro\u010dn\u00fa obetu.",
    "7": "Ak povie: \"Dobre,\" tvoj sluha je v bezpe\u010d\u00ed. Ak sa v\u0161ak nazlost\u00ed, vedz, \u017ee sa u\u017e odhodlal na zlo.",
    "8": "Vtedy preuk\u00e1\u017e svojmu sluhovi milosrdenstvo, ve\u010f si dal svojmu sluhovi uzavrie\u0165 so sebou P\u00e1novu zmluvu. Ak je na mne vina, zabi ma ty, na\u010do by si ma vyd\u00e1val svojmu otcovi.\"",
    "9": "Jonat\u00e1n odpovedal: \"Nech je to \u010faleko od teba! Lebo ak sa naozaj dozviem, \u017ee sa m\u00f4j otec odhodlal pre zlo vo\u010di tebe, azda by som ti to neozn\u00e1mil?!\"",
    "10": "D\u00e1vid povedal Jonat\u00e1novi: \"A kto mi ozn\u00e1mi, ak ti otec tvrdo odpovie?\"",
    "11": "Jonat\u00e1n vravel D\u00e1vidovi: \"Po\u010f vyjdime na pole!\" I vy\u0161li obaja na pole.",
    "12": "Vtedy povedal Jonat\u00e1n D\u00e1vidovi: \"Ako \u017eije P\u00e1n, Izraelov Boh, zajtra (alebo pozajtra) o tomto \u010dase sa budem dopytova\u0165 u svojho otca. A ak to bude pre D\u00e1vida priazniv\u00e9, \u010di by som neposlal k tebe a neozn\u00e1mil ti to?",
    "13": "Toto nech urob\u00ed P\u00e1n Jonat\u00e1novi a toto nech dolo\u017e\u00ed! Ak sa m\u00f4jmu otcovi bude p\u00e1\u010di\u0165 privies\u0165 na teba ne\u0161\u0165astie, prezrad\u00edm ti to, vyprav\u00edm \u0165a, aby si odi\u0161iel v pokoji. A P\u00e1n bude s tebou, ako bol s moj\u00edm otcom.",
    "14": "Ale ak ja budem e\u0161te \u017ei\u0165, preuk\u00e1\u017e mi P\u00e1novo milosrdenstvo a ak zomriem,",
    "15": "neodopri nikdy svoje milosrdenstvo m\u00f4jmu domu! A ke\u010f P\u00e1n vyhub\u00ed z povrchu zeme v\u0161etk\u00fdch D\u00e1vidov\u00fdch nepriate\u013eov,",
    "16": "nech sa z D\u00e1vidovho okolia nevyhub\u00ed Jonat\u00e1novo meno! In\u00e1\u010d bude P\u00e1n \u017eiada\u0165 po\u010det z D\u00e1vidovej ruky.\"",
    "17": "A Jonat\u00e1n op\u00e4\u0165 zaprisahal D\u00e1vida, lebo ho miloval. Miloval ho, ako miloval svoj \u017eivot.",
    "18": "Jonat\u00e1n mu povedal: \"Zajtra je novmesiac. Bud\u00fa \u0165a h\u013eada\u0165, ak tvoje miesto ostane pr\u00e1zdne.",
    "19": "Pozajtra \u0165a bud\u00fa ve\u013emi h\u013eada\u0165. Vtedy pr\u00ed\u010f na miesto, kde si sa schoval v pracovn\u00fd de\u0148 (?), a zdr\u017euj sa pri tej skale.",
    "20": "Ja k nej vystrel\u00edm tri \u0161\u00edpy, akoby som strie\u013eal do cie\u013ea,",
    "21": "a po\u0161lem chlapca: \"Cho\u010f, n\u00e1jdi \u0161\u00edpy!\" - Ak poviem chlapcovi: \"H\u013ea, \u0161\u00edpy s\u00fa z tejto strany, zober ich!\" - vtedy pr\u00ed\u010f, lebo si v bezpe\u010d\u00ed, nie je ni\u010d, ako \u017eije P\u00e1n!",
    "22": "Ale ak poviem mlad\u00edkovi: \"H\u013ea \u0161\u00edpy s\u00fa \u010falej, za tebou!\" - cho\u010f, lebo P\u00e1n \u0165a posiela pre\u010d.",
    "23": "\u010co sa v\u0161ak t\u00fdka veci, o ktorej sme sa ja a ty dohovorili, P\u00e1n je naveky medzi mnou a tebou!\"",
    "24": "D\u00e1vid sa teda schoval na poli. A ke\u010f pri\u0161iel novmesiac, sadol si kr\u00e1\u013e za st\u00f4l k jedlu.",
    "25": "Kr\u00e1\u013e sedel na svojom obvyklom mieste, na mieste pri stene. Jonat\u00e1n bol oproti, Abner sedel ved\u013ea kr\u00e1\u013ea, D\u00e1vidovo miesto v\u0161ak bolo pr\u00e1zdne.",
    "26": "Tento de\u0148 \u0160aul nepovedal ni\u010d, hovoril si toti\u017e: \"Je to n\u00e1hoda; nie je \u010dist\u00fd. Hej, nebude \u010dist\u00fd!\"",
    "27": "Nasleduj\u00faci, druh\u00fd de\u0148 po novmesiaci bolo D\u00e1vidovo miesto zasa pr\u00e1zdne. Tu sa \u0160aul p\u00fdtal svojho syna Jonat\u00e1na: \"Pre\u010do nepri\u0161iel Izaiho syn ani dnes k jedlu?\"",
    "28": "Jonat\u00e1n odpovedal \u0160aulovi: \"D\u00e1vid sa ve\u013emi p\u00fdtal odo m\u0148a do Betlehema.",
    "29": "Hovoril mi: \"Prepus\u0165 ma, pros\u00edm, m\u00e1me v meste rodinn\u00fa obetu a m\u00f4j brat ma s\u00e1m povolal. Nu\u017e, ak som na\u0161iel milos\u0165 v tvojich o\u010diach, nech mi je dovolen\u00e9 pozrie\u0165 svojich bratov.\" - Preto nepri\u0161iel ku kr\u00e1\u013eovmu stolu.\"",
    "30": "Nato sa \u0160aul nazlostil na Jonat\u00e1na a vravel: \"Ty syn odbojnej \u017een\u0161tiny! Azda neviem, \u017ee m\u00e1\u0161 r\u00e1d Izaiho syna na tvoju hanbu a na hanbu nahoty tvojej matere?!",
    "31": "Lebo k\u00fdm \u017eije Izaiho syn na zemi, nebude\u0161 pevn\u00fd ani ty, ani tvoje kr\u00e1\u013eovstvo. Preto ho daj privies\u0165 ku mne, lebo je synom smrti!\"",
    "32": "Ale Jonat\u00e1n odvetil svojmu otcovi \u0160aulovi: \"Pre\u010do m\u00e1 zomrie\u0165?! \u010co urobil?\"",
    "33": "Vtom \u0160aul vrhol proti nemu kopiju a Jonat\u00e1n sa presved\u010dil, \u017ee jeho otec je rozhodnut\u00fd D\u00e1vida zabi\u0165.",
    "34": "Preto Jonat\u00e1n vstal od stola nahnevan\u00fd a nejedol druh\u00fd de\u0148 mesiaca, lebo mu bolo \u013e\u00fato D\u00e1vida, \u017ee mu jeho otec nad\u00e1val.",
    "35": "R\u00e1no potom Jonat\u00e1n i\u0161iel na pole pod\u013ea dohovoru s D\u00e1vidom a i\u0161iel s n\u00edm mal\u00fd chlapec.",
    "36": "I povedal svojmu chlapcovi: \"Be\u017e, poh\u013eadaj \u0161\u00edpy, ktor\u00e9 som vystrelil.\" Chlapec be\u017eal a on vystrelil \u0161\u00edp ponad neho.",
    "37": "Chlapec do\u0161iel na miesto \u0161\u00edpa, ktor\u00fd Jonat\u00e1n vystrelil, a Jonat\u00e1n mu kri\u010dal: \"\u0160\u00edp je predsa \u010falej za tebou!\".",
    "38": "Potom Jonat\u00e1n volal za chlapcom: \"R\u00fdchlo, utekaj, nezdr\u017euj sa!\" Jonat\u00e1nov sluha pozbieral \u0161\u00edpy a pri\u0161iel k svojmu p\u00e1novi.",
    "39": "Sluha, pravda, nevedel ni\u010d, len Jonat\u00e1n a D\u00e1vid vedeli o veci.",
    "40": "Jonat\u00e1n dal svoj v\u00fdstroj sluhovi a povedal mu: \"Cho\u010f, zanes to do mesta!\"",
    "41": "Ke\u010f sluha odi\u0161iel, vstal D\u00e1vid spoza skaly, vrhol sa tv\u00e1rou na zem a tri razy sa uklonil. Nato sa vz\u00e1jomne pobozkali a v objat\u00ed plakali, nadov\u0161etko D\u00e1vid.",
    "42": "Jonat\u00e1n povedal D\u00e1vidovi: \"Cho\u010f v pokoji! Ako sme si obaja prisahali v mene P\u00e1novom, P\u00e1n bude medzi mnou a tebou, medzi moj\u00edm potomstvom a tvoj\u00edm potomstvom naveky.\""
}