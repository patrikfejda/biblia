{
    "1": "P\u00e1n hovoril Moj\u017ei\u0161ovi:",
    "2": "\"Urob si dve strieborn\u00e9 tr\u00fabky! Vyhotov ich kovan\u00e9! Bud\u00fa ti na zvol\u00e1vanie pospolitosti a na znamenie, kedy sa pohn\u00fa\u0165 s t\u00e1borom.",
    "3": "Ke\u010f sa na ne zatr\u00fabi, zhroma\u017ed\u00ed sa v\u0161etok \u013eud k tebe pri vchode st\u00e1nku zjavenia;",
    "4": "ke\u010f sa zatr\u00fabi na ne len raz, dostavia sa k tebe knie\u017eat\u00e1, pohlav\u00e1ri Izraelov\u00fdch tis\u00edcov,",
    "5": "ke\u010f sa zatr\u00fabi trhano, daj\u00fa sa na pochod t\u00ed, \u010do t\u00e1boria na v\u00fdchode,",
    "6": "ke\u010f sa trhano zatr\u00fabi druh\u00fd raz, daj\u00fa sa na pochod t\u00ed, \u010do t\u00e1boria na juhu. Takisto trhano sa zatr\u00fabi na znak, \u017ee sa maj\u00fa da\u0165 na pochod aj ostatn\u00ed.",
    "7": "Ke\u010f sa bude zvol\u00e1va\u0165 pospolitos\u0165, bude sa tie\u017e tr\u00fabi\u0165, ale nie trhano.",
    "8": "Na tr\u00fabkach bud\u00fa tr\u00fabi\u0165 \u00c1ronovi synovia, k\u0148azi. Toto nech je pre v\u00e1s ve\u010dne platn\u00fdm predpisom pre v\u0161etky pokolenia!",
    "9": "A ke\u010f budete u\u017e vo svojej krajine tiahnu\u0165 do boja proti nepriate\u013eovi, ktor\u00fd v\u00e1s bude utl\u00e1\u010da\u0165, zatr\u00fabite na t\u00fdchto tr\u00fabkach trhano. Vtedy si P\u00e1n, v\u00e1\u0161 Boh, spomenie na v\u00e1s a vy n\u00e1jdete ochranu pred svoj\u00edm nepriate\u013eom.",
    "10": "Na tr\u00fabkach budete tr\u00fabieva\u0165 aj v d\u0148och svojej radosti, na sviatky a na novmesiace pri svojich celostn\u00fdch \u017eertv\u00e1ch a pokojn\u00fdch obet\u00e1ch. Ony v\u00e1s pripomen\u00fa v\u00e1\u0161mu Bohu. Ja, P\u00e1n, som v\u00e1\u0161 Boh!\" Cesta od Sinaja do K\u00e1de\u0161a ,",
    "11": "V druhom roku, v druhom mesiaci, na dvadsiaty de\u0148 mesiaca sa oblak zdvihol z pr\u00edbytku z\u00e1kona.",
    "12": "Izraeliti sa dali na pochod a po skupin\u00e1ch tiahli z p\u00fa\u0161te Sinaj, a\u017e sa oblak zniesol dolu na p\u00fa\u0161ti F\u00e1ran.",
    "13": "To bolo prv\u00fd raz, \u010do sa pohli na P\u00e1nov rozkaz, ktor\u00fd im dal prostredn\u00edctvom Moj\u017ei\u0161a.",
    "14": "Prv\u00e1 sa pohla z\u00e1stava t\u00e1bora J\u00fadov\u00fdch synov, voj za vojom, a na \u010dele ich vojov bol Aminadabov syn Nahason.",
    "15": "Voj kme\u0148a Isacharov\u00fdch synov viedol Suarov syn Natanael",
    "16": "a voj kme\u0148a Zabulonov\u00fdch synov viedol Helonov syn Eliab.",
    "17": "Ke\u010f sa rozobral st\u00e1nok, pohli sa Gersonovci a Merarovci, ktor\u00ed nosili st\u00e1nok.",
    "18": "Potom sa dala na pochod z\u00e1stava Rubenovho t\u00e1bora, voj za vojom; a na \u010dele ich vojov bol Sedeurov syn Elisur.",
    "19": "Voj kme\u0148a Simeonov\u00fdch synov viedol Suri\u0161adaiho syn Salamiel",
    "20": "a voj kme\u0148a Gadov\u00fdch synov viedol Duelov syn Eliasaf.",
    "21": "Nato sa pohli Ka\u00e1tovci, ktor\u00ed nosili sv\u00e4ty\u0148u.",
    "22": "Potom sa pohla z\u00e1stava t\u00e1bora Efraimov\u00fdch synov, voj za vojom. Na \u010dele jeho vojov bol Amiudov syn Elisama.",
    "23": "Voj kme\u0148a Manassesov\u00fdch synov viedol zasa Fadasurov syn Gamaliel",
    "24": "a voj kme\u0148a Benjam\u00ednov\u00fdch synov viedol Gedeonov syn Abidan.",
    "25": "Napokon sa dala na pochod z\u00e1stava t\u00e1bora Danov\u00fdch synov, voj za vojom zak\u013eu\u010dovali cel\u00fd t\u00e1bor a na \u010dele jeho vojov bol Ami\u0161adaiho syn Ahiezer.",
    "26": "Voj kme\u0148a Aserov\u00fdch synov viedol Ochranov syn Fegiel",
    "27": "a voj kme\u0148a Neftaliho synov viedol Enanov syn Ahira.",
    "28": "Toto bolo poradie za pochodu, pri ktorom Izraeliti tiahli voj za vojom.",
    "29": "Moj\u017ei\u0161 povedal svojmu \u0161vagrovi, Raguelovmu synovi, Madi\u00e1n\u010danovi Hobabovi: \"Ideme na miesto, o ktorom P\u00e1n povedal: \"D\u00e1m ho v\u00e1m!\" Po\u010f s nami! Odv\u010fa\u010d\u00edme sa ti. Ve\u010f P\u00e1n pris\u013e\u00fabil Izraelovi mnoho dobr\u00e9ho!\"",
    "30": "On mu v\u0161ak odvetil: \"Ja nep\u00f4jdem, vr\u00e1tim sa do svojej krajiny k svojmu pr\u00edbuzenstvu.\"",
    "31": "Tu mu Moj\u017ei\u0161 povedal: \"Neop\u00fa\u0161\u0165aj n\u00e1s! Ve\u010f ty pozn\u00e1\u0161 miesta, kde by sme mohli na p\u00fa\u0161ti t\u00e1bori\u0165, bude\u0161 na\u0161\u00edm sprievodcom.",
    "32": "Ak p\u00f4jde\u0161 s nami, d\u00e1me ti \u010diastku z dobra, ktor\u00e9 n\u00e1m u\u0161tedr\u00ed P\u00e1n!\"",
    "33": "A tak tiahli od P\u00e1novho vrchu tri dni cesty. Archa zmluvy i\u0161la tri dni cesty pred nimi, aby vyh\u013eadala pre nich t\u00e1borisko.",
    "34": "Ke\u010f sa pohli, cez de\u0148 bol nad nimi P\u00e1nov oblak,",
    "35": "a ke\u010f sa poh\u00fdnala archa, Moj\u017ei\u0161 hovorieval: \"Vsta\u0148, Pane, nech sa rozp\u0155chnu tvoji nepriatelia a nech sa daj\u00fa na \u00fatek pred tebou t\u00ed, \u010do \u0165a nen\u00e1vidia!\"",
    "36": "Ke\u010f sa zastavovala, vravieval: \"Vr\u00e1\u0165 sa, Pane, k mno\u017estvu Izraelovho vojska!\""
}