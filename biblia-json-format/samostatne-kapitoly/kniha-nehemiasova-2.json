{
    "1": "Stalo sa to v mesiaci nisan, v dvadsiatom roku kr\u00e1\u013ea Artaxerxa. Bolo pred n\u00edm v\u00edno a ja som vzal v\u00edno a podal som ho kr\u00e1\u013eovi. Neb\u00fdval som pred n\u00edm smutn\u00fd.",
    "2": "A kr\u00e1\u013e sa ma sp\u00fdtal: \"Pre\u010do je tvoj v\u00fdzor tak\u00fd smutn\u00fd? H\u00e1dam nie si chor\u00fd? Akiste ti sm\u00fatok zviera srdce.\" Ve\u013emi som sa z\u013eakol",
    "3": "a kr\u00e1\u013eovi som odvetil: \"Kr\u00e1\u013e \u017ei naveky! Ako by m\u00f4j v\u00fdzor nebol smutn\u00fd, ke\u010f je mesto, kde s\u00fa hroby mojich otcov, spustnut\u00e9 a jeho br\u00e1ny vyp\u00e1len\u00e9 oh\u0148om.\"",
    "4": "Kr\u00e1\u013e sa ma op\u00fdtal: \"\u010co by si r\u00e1d?\" Povzdychol som k nebesk\u00e9mu Bohu",
    "5": "a odpovedal som kr\u00e1\u013eovi: \"Ak kr\u00e1\u013e uzn\u00e1 za dobr\u00e9 a ke\u010f tvoj sluha zasluhuje tvoju milos\u0165, r\u00e1\u010d ma posla\u0165 do Judey, do mesta, kde s\u00fa hroby mojich otcov, aby som ho zasa postavil.\"",
    "6": "Kr\u00e1\u013e sa ma \u010falej p\u00fdtal (a kr\u00e1\u013eovn\u00e1 sedela ved\u013ea neho): \"Ako dlho ti potrv\u00e1 cesta a kedy sa vr\u00e1ti\u0161?\" A kr\u00e1\u013eovi sa p\u00e1\u010dilo pusti\u0165 ma. Udal som mu \u010das",
    "7": "a potom som povedal kr\u00e1\u013eovi: \"Ak uzn\u00e1 kr\u00e1\u013e za dobr\u00e9, nech mi daj\u00fa listy pre vlad\u00e1rov na Z\u00e1rie\u010d\u00ed, aby mi dovolili prejs\u0165, k\u00fdm nepr\u00eddem do Judey,",
    "8": "taktie\u017e list kr\u00e1\u013eovsk\u00e9mu polesn\u00e9mu Asafovi, aby mi dal drevo na pokrytie br\u00e1n chr\u00e1mov\u00e9ho hradu, mestsk\u00fdch m\u00farov a domu, kde sa zlo\u017e\u00edm.\" Kr\u00e1\u013e mi vyhovel i v tomto, lebo bola nado mnou dobrotiv\u00e1 ruka m\u00f4jho Boha. -",
    "9": "A tak ke\u010f som pri\u0161iel k vlad\u00e1rom na Z\u00e1rie\u010d\u00ed, odovzdal som im kr\u00e1\u013eovsk\u00e9 listiny. Kr\u00e1\u013e v\u0161ak so mnou poslal aj vojensk\u00fdch velite\u013eov a jazdcov.",
    "10": "Ke\u010f sa o tom dozvedeli Sanabalat Choronsk\u00fd a amonsk\u00fd otrok Tobi\u00e1\u0161, n\u00e1ramne sa im ne\u013e\u00fabilo, \u017ee pri\u0161iel ktosi, komu le\u017e\u00ed na srdci blaho izraelsk\u00fdch synov. -",
    "11": "Ke\u010f som do\u0161iel do Jeruzalema, najprv som tam \u010dakal tri dni.",
    "12": "Potom som sa vybral v noci, ja a so mnou h\u0155stka mu\u017eov, len\u017ee ani jedn\u00e9mu som neozn\u00e1mil, \u010do mi vnukol m\u00f4j Boh vykona\u0165 pre Jeruzalem. Zviera som nemal so sebou, iba to, na ktorom som sedel.",
    "13": "V noci som sa dostal br\u00e1nou v \u00fadol\u00ed von k Dra\u010dej studnici a k Hnojnej br\u00e1ne a poprezeral som jeruzalemsk\u00fd m\u00far, ktor\u00fd bol miestami zboren\u00fd. I jeho br\u00e1ny boli poni\u010den\u00e9 oh\u0148om.",
    "14": "Odtia\u013e som sa pobral k Studni\u010dnej br\u00e1ne a ku Kr\u00e1\u013eovsk\u00e9mu rybn\u00edku. Preto\u017ee v\u0161ak zviera, na ktorom som i\u0161iel, nemalo kade \u00eds\u0165 \u010falej,",
    "15": "i\u0161iel som v noci hore dolinou a prezeral som m\u00far. Potom som sa obr\u00e1til, a ke\u010f som pri\u0161iel k br\u00e1ne na doline, vr\u00e1til som sa domov. -",
    "16": "Predstaven\u00ed (mesta) nevedeli, kam som odi\u0161iel a \u010do som robil. Ani \u017didom, ani k\u0148azom, ani popredn\u00fdm, ani predstaven\u00fdm, ani in\u00fdm pracovn\u00edkom na stavbe som dovtedy ni\u010d neozn\u00e1mil.",
    "17": "Vtedy som im povedal: \"Vid\u00edte t\u00fa tiese\u0148, v ktorej sme. H\u013ea, Jeruzalem spusto\u0161en\u00fd, jeho br\u00e1ny zni\u010den\u00e9 oh\u0148om! Po\u010fte, stavajme jeruzalemsk\u00fd m\u00far a nebu\u010fme \u010falej na potupu!\"",
    "18": "Ke\u010f som im rozpovedal, ako bola dobrotiv\u00e1 ruka m\u00f4jho Boha nado mnou, aj slov\u00e1, ktor\u00e9 mi vravel kr\u00e1\u013e, povedali: \"Po\u010fme a stavajme!\" A prilo\u017eili riadne ruky k dobrej veci. -",
    "19": "Ke\u010f sa o tom dozvedeli Sanabalat Choronsk\u00fd, amonsk\u00fd otrok Tobi\u00e1\u0161 a Arab Ge\u0161em, posmievali sa n\u00e1m a s poh\u0155dan\u00edm n\u00e1m vraveli: \"\u010co\u017ee to tu rob\u00edte?! Ste azda odbojn\u00edkmi proti kr\u00e1\u013eovi?\"",
    "20": "Na odvetu som im povedal: \"Nebesk\u00fd Boh n\u00e1s bude po\u017eehn\u00e1va\u0165 a my, jeho slu\u017eobn\u00edci, p\u00fa\u0161\u0165ame sa do pr\u00e1ce a staviame. Vy v\u0161ak nem\u00e1te v Jeruzaleme ani \u010diastky, ani pr\u00e1va, ani pamiatky."
}