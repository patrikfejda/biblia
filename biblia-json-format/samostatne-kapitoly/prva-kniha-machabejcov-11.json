{
    "1": "Potom zhroma\u017edil egyptsk\u00fd kr\u00e1\u013e vojsko, tak\u00e9 po\u010detn\u00e9, ako je piesku na morskom brehu, ako aj mno\u017estvo lod\u00ed. Pom\u00fd\u0161\u013eal \u013estivo sa zmocni\u0165 Alexandrovho kr\u00e1\u013eovstva a privteli\u0165 ho ku svojej r\u00ed\u0161i.",
    "2": "Pritiahol teda do S\u00fdrie (naoko) s pokojamilovn\u00fdm \u00famyslom. Obyvatelia miest mu otv\u00e1rali br\u00e1ny a vych\u00e1dzali mu v \u00fastrety, lebo kr\u00e1\u013e Alexander nariadil, aby ho v\u00edtali, preto\u017ee bol jeho tes\u0165om.",
    "3": "Tak vtiahol Ptolemeus do miest a v ka\u017edom meste ponechal pos\u00e1dku zo svojich oddielov.",
    "4": "Ke\u010f sa pribl\u00ed\u017eil k Azotu, uk\u00e1zali mu zborenisko Dagonovho chr\u00e1mu, rumy Azota a jeho okolit\u00fdch os\u00e1d a na ceste pohoden\u00e9 alebo nakopen\u00e9 m\u0155tvoly pobit\u00fdch a sp\u00e1len\u00fdch v boji.",
    "5": "Rozpr\u00e1vali kr\u00e1\u013eovi, \u017ee to porobil Jonat\u00e1n, aby ho potupili. A kr\u00e1\u013e ml\u010dal.",
    "6": "Jonat\u00e1n sa vybral s ok\u00e1zalos\u0165ou v \u00fastrety kr\u00e1\u013eovi do Joppe; pozdravili sa a prenocovali tam.",
    "7": "Jonat\u00e1n odprevadil kr\u00e1\u013ea a\u017e po rieku, zvan\u00fa Eleuterus; potom sa vr\u00e1til do Jeruzalema.",
    "8": "Kr\u00e1\u013e Ptolemeus zaujal pobre\u017en\u00e9 mest\u00e1 a\u017e po pr\u00edmorsk\u00fa Seleuciu. Proti Alexandrovi snoval nie pekn\u00e9 pl\u00e1ny.",
    "9": "Vyslal toti\u017e k Demetriovi poslov s odkazom: \"No\u017ee, uzavrime spolu zmluvu! D\u00e1m ti svoju dc\u00e9ru, ktor\u00fa m\u00e1 Alexander, a bude\u0161 panova\u0165 v kr\u00e1\u013eovstve svojho otca!",
    "10": "\u013dutujem toti\u017e, \u017ee som mu dal svoju dc\u00e9ru, lebo sa pok\u00fa\u0161al siahnu\u0165 mi na \u017eivot.\"",
    "11": "Takto ho ohov\u00e1ral, lebo ba\u017eil po jeho kr\u00e1\u013eovstve.",
    "12": "I vzal mu svoju dc\u00e9ru a dal ju Demetriovi. Tak preru\u0161il styky s Alexandrom a nastalo medzi nimi otvoren\u00e9 nepriate\u013estvo.",
    "13": "Ptolemeus vtrhol do Antiochie a dal si na hlavu korunu \u00c1zie. Tak u\u017e mal na hlave dve koruny, egyptsk\u00fa a \u00e1zijsk\u00fa.",
    "14": "Toho \u010dasu bol kr\u00e1\u013e Alexander pr\u00e1ve v Cil\u00edcii, lebo obyvatelia tamoj\u0161\u00edch kraj\u00edn sa b\u00farili.",
    "15": "Ke\u010f sa to Alexander dopo\u010dul, tiahol proti nemu do boja. Ale Ptolemeus vyrazil s vojskom, za\u00fato\u010dil na neho s celou silou a zahnal ho.",
    "16": "Alexander utiekol do Ar\u00e1bie, aby sa tam zachr\u00e1nil. Tak z\u00edskal Ptolemeus prevahu.",
    "17": "Arab Zabdiel u\u0165al Alexandrovi hlavu a poslal ju Ptolemeovi.",
    "18": "Tret\u00ed de\u0148 na to zomrel aj kr\u00e1\u013e Ptolemeus a miestne obyvate\u013estvo zni\u010dilo pos\u00e1dky, ktor\u00e9 zanechal v pevnostiach.",
    "19": "Tak sa stal v sto\u0161es\u0165desiatom siedmom roku kr\u00e1\u013eom Demetrius.",
    "20": "V t\u00fdch d\u0148och zhroma\u017edil Jonat\u00e1n mu\u017eov z J\u00fadska, aby dobyli jeruzalemsk\u00fd hrad. Postavili proti nemu ve\u013ea dob\u00fdvac\u00edch strojov.",
    "21": "Niektor\u00ed ni\u010domn\u00edci v\u0161ak, ktor\u00ed ne\u017ei\u010dili svojmu n\u00e1rodu, odi\u0161li ku kr\u00e1\u013eovi a ozn\u00e1mili mu, \u017ee Jonat\u00e1n oblieha hrad.",
    "22": "Ke\u010f to po\u010dul, rozhneval sa. Hne\u010f po tejto spr\u00e1ve sa vydal na cestu, a ke\u010f pri\u0161iel do Ptolemaidy, nap\u00edsal Jonat\u00e1novi, aby prestal s obliehan\u00edm hradu a bezodkladne sa dostavil na rozhovor do Ptolemaidy.",
    "23": "Ke\u010f sa to Jonat\u00e1n dozvedel, k\u00e1zal jednako len pokra\u010dova\u0165 v obliehan\u00ed. Vybral si nieko\u013ek\u00fdch zo star\u0161\u00edch Izraela a tie\u017e z k\u0148azov a vydal sa do nebezpe\u010denstva.",
    "24": "Nabral striebra, zlata, odevov a mnoho in\u00fdch darov a i\u0161iel ku kr\u00e1\u013eovi do Ptolemaidy. A na\u0161iel pred n\u00edm milos\u0165.",
    "25": "\u017dalovali s\u00edce na neho niektor\u00ed ni\u010domn\u00edci z n\u00e1roda,",
    "26": "ale kr\u00e1\u013e sa zachoval vo\u010di nemu tak, ako jeho predchodcovia, a vzdal mu poctu pred v\u0161etk\u00fdmi svojimi d\u00f4vern\u00edkmi.",
    "27": "Priznal mu ve\u013ek\u0148azstvo aj ostatn\u00e9 predo\u0161l\u00e9 hodnosti a zaradil ho medzi svojich popredn\u00fdch d\u00f4vern\u00edkov. -",
    "28": "Jonat\u00e1n po\u017eiadal kr\u00e1\u013ea, aby oslobodil J\u00fadsko a tri sam\u00e1rijsk\u00e9 okresy od dan\u00ed. Za to mu pris\u013e\u00fabil tristo talentov.",
    "29": "Kr\u00e1\u013e privolil a nap\u00edsal o tom v\u0161etkom Jonat\u00e1novi listinu tohto znenia:",
    "30": "\"Kr\u00e1\u013e Demetrius (posiela) bratovi Jonat\u00e1novi a \u017eidovsk\u00e9mu n\u00e1rodu pozdrav!",
    "31": "Na vedomie v\u00e1m posielame odpis listu, ktor\u00fd sme nap\u00edsali n\u00e1\u0161mu pr\u00edbuzn\u00e9mu vo va\u0161ej z\u00e1le\u017eitosti:",
    "32": "Kr\u00e1\u013e Demetrius posiela otcovi Lastenesovi pozdrav!",
    "33": "\u017didovsk\u00e9mu n\u00e1rodu, \u010di\u017ee na\u0161im priate\u013eom a\u00a0vern\u00fdm spojencom, rozhodli sme sa udeli\u0165 niektor\u00e9 v\u00fdsady za ich oddanos\u0165 vo\u010di n\u00e1m.",
    "34": "Preto im pride\u013eujeme \u00fazemie J\u00fadska a\u00a0tri okresy, Af\u00e9remu, Lyddu a\u00a0Ramataim, ktor\u00e9 maj\u00fa byt' zo Sam\u00e1rie pri\u010dlenen\u00e9 v\u00a0celom svojom rozsahu k\u00a0J\u00fadsku. V\u0161etk\u00fdch, ktor\u00ed obetuj\u00fa v\u00a0Jeruzaleme oslobodzujeme od kr\u00e1\u013eovsk\u00fdch poplatkov, ktor\u00e9 predt\u00fdm ka\u017edoro\u010dne od nich vyberal kr\u00e1\u013e z\u00a0po\u013enej a\u00a0ovocnej \u00farody.",
    "35": "\u010ealej sa odteraz zriekame v\u0161etk\u00fdch dan\u00ed, ktor\u00e9 by n\u00e1m n\u00e1le\u017eali, ako s\u00fa desiatky a\u00a0cl\u00e1; aj so\u013en\u00e9 jazer\u00e1 a\u00a0koruny, ktor\u00e9 sa n\u00e1m prin\u00e1\u0161ali,",
    "36": "to v\u0161etko im odp\u00fa\u0161\u0165ame. A ni\u010d z toho nebude odvolan\u00e9 odteraz a\u017e na ve\u010dn\u00e9 \u010dasy.",
    "37": "Teraz sa teda postarajte, aby z toho bol vyhotoven\u00fd odpis a odovzdan\u00fd Jonat\u00e1novi a nech ho vystavia na sv\u00e4tom vrchu na vidite\u013enom mieste!\"",
    "38": "Ke\u010f kr\u00e1\u013e Demetrius videl, \u017ee v\u00a0jeho krajine panuje pokoj a\u00a0nik mu u\u017e nekladie odpor, rozpustil v\u0161etko svoje vojsko, ka\u017ed\u00e9ho do svojho domova, okrem cudzineck\u00fdch oddielov, ktor\u00e9 pozbieral z\u00a0pohansk\u00fdch ostrovov. T\u00fdm si v\u0161ak znepriatelil v\u0161etky svoje oddiely, ktor\u00e9 sl\u00fa\u017eili u\u017e za jeho otcov.",
    "39": "Ke\u010f videl Tryfon, jeden z b\u00fdval\u00fdch Alexandrov\u00fdch pr\u00edvr\u017eencov, \u017ee v\u0161etko vojsko \u0161omre na Demetria, vybral sa k Arabovi Emalkuemu, ktor\u00fd vychov\u00e1val Alexandrovho syna Antiocha,",
    "40": "a naliehal na neho, aby mu ho vydal, \u017eeby sa stal kr\u00e1\u013eom miesto svojho otca. Porozpr\u00e1val mu o Demetriov\u00fdch v\u00fd\u010dinoch aj o nen\u00e1visti, ktor\u00fa prechov\u00e1va vo\u010di nemu vojsko, a zostal tam dlh\u0161\u00ed \u010das.",
    "41": "Jonat\u00e1n medzit\u00fdm po\u017eiadal kr\u00e1\u013ea Demetria, aby odvolal pos\u00e1dku z jeruzalemsk\u00e9ho hradu a mu\u017estv\u00e1 z ostatn\u00fdch pevnost\u00ed, preto\u017ee prepad\u00favaj\u00fa Izrael.",
    "42": "Demetrius odk\u00e1zal Jonat\u00e1novi: \"Nielen to urob\u00edm tebe a tvojmu n\u00e1rodu, ale len \u010do sa mi naskytne vhodn\u00e1 pr\u00edle\u017eitos\u0165, vyzna\u010d\u00edm poctami teba i tvoj n\u00e1rod.",
    "43": "Ale teraz dobre urob\u00ed\u0161, ke\u010f mi po\u0161le\u0161 pomocn\u00e9 oddiely, lebo odo m\u0148a odpadlo v\u0161etko moje vojsko.\"",
    "44": "Jonat\u00e1n mu teda poslal do Antiochie tritis\u00edc udatn\u00fdch bojovn\u00edkov. Ke\u010f pri\u0161li ku kr\u00e1\u013eovi, zaradoval sa z ich pr\u00edchodu.",
    "45": "Tu sa zh\u0155kli obyvatelia do stredu mesta, asi stodvadsa\u0165tis\u00edc mu\u017eov, a chceli zabi\u0165 kr\u00e1\u013ea.",
    "46": "Kr\u00e1\u013e utiekol do pal\u00e1ca. Ale obyvatelia mesta obsadili ulice mesta a za\u010dali \u00fatok.",
    "47": "Tu kr\u00e1\u013e povolal na pomoc \u017didov a oni sa v\u0161etci zhroma\u017edili k nemu. Potom sa v\u0161etci rozpt\u00fdlili po meste a toho d\u0148a pobili v meste na stotis\u00edc \u013eud\u00ed.",
    "48": "Potom mesto zap\u00e1lili, v ten de\u0148 nabrali mnoho koristi a vyslobodili kr\u00e1\u013ea.",
    "49": "Ke\u010f me\u0161\u0165ania videli, \u017ee \u017didia s\u00fa p\u00e1nmi mesta a po\u010d\u00ednaj\u00fa si pod\u013ea \u013eubov\u00f4le, stratili odvahu a prosebne volali ku kr\u00e1\u013eovi:",
    "50": "\"Podaj n\u00e1m pravicu a urob u\u017e koniec \u017eidovsk\u00fdm v\u00fd\u010dinom proti n\u00e1m a mestu!\"",
    "51": "I odhodili zbrane a uzavreli mier. Tak si \u017didia z\u00edskali sl\u00e1vu pred kr\u00e1\u013eom a pred v\u0161etk\u00fdm obyvate\u013estvom jeho kr\u00e1\u013eovstva a ob\u0165a\u017ekan\u00ed bohatou koris\u0165ou, vr\u00e1tili sa do Jeruzalema.",
    "52": "Sotva v\u0161ak kr\u00e1\u013e Demetrius pevne sedel na svojom kr\u00e1\u013eovskom tr\u00f3ne a v krajine zavl\u00e1dol pokoj,",
    "53": "zru\u0161il v\u0161etky svoje s\u013euby a zanevrel na Jonat\u00e1na. Miesto toho, aby sa mu odv\u010fa\u010dil za preuk\u00e1zan\u00e9 dobro, n\u00e1ramne ho za\u010dal su\u017eova\u0165.",
    "54": "Potom sa vr\u00e1til Tryfon s naozaj e\u0161te mlad\u00fdm chlapcom Antiochom; vyhl\u00e1sil ho za kr\u00e1\u013ea a nasadil mu korunu.",
    "55": "V\u0161etky vojsk\u00e1, ktor\u00e9 Demetrius prepustil zo slu\u017eby, pridali sa k nemu a bojovali proti tamtomu. Bol porazen\u00fd a dal sa na \u00fatek.",
    "56": "Tryfon sa v\u0161ak zmocnil slonov a dobyl Antiochiu.",
    "57": "Mladistv\u00fd Antiochus nap\u00edsal Jonat\u00e1novi: \"Potvrdzujem ti ve\u013ek\u0148azstvo, ustanovujem \u0165a nad \u0161tyrmi okresmi a bude\u0161 kr\u00e1\u013eov\u00fdm d\u00f4vern\u00edkom.\"",
    "58": "Z\u00e1rove\u0148 mu poslal zlat\u00fd stoln\u00fd riad a dal mu pr\u00e1vo pi\u0165 zo zlat\u00fdch \u010dia\u0161, oblieka\u0165 sa do purpuru a nosi\u0165 zlat\u00fa stuhu.",
    "59": "Jeho brata \u0160imona zas ustanovil za vojvodu od T\u00fdrskeho schodi\u0161\u0165a a\u017e po egyptsk\u00e9 hranice.",
    "60": "Potom sa Jonat\u00e1n vybral, tiahol cez mest\u00e1 z\u00e1padnej r\u00ed\u0161e a pripojilo sa k nemu v\u0161etko s\u00fdrske vojsko, aby mu pom\u00e1halo. Ke\u010f do\u0161iel do Askalonu, pripravili mu obyvatelia mesta ok\u00e1zal\u00e9 priv\u00edtanie.",
    "61": "Odtia\u013e sa vybral do Gazy; ale obyvatelia Gazy sa pred n\u00edm uzavreli. Obliehal ju, vyp\u00e1lil jej predmestia a vyplienil ich.",
    "62": "Tu prosili obyvatelia Gazy Jonat\u00e1na o mier. Podal im s\u00edce pravicu, ale pobral synov ich n\u00e1\u010deln\u00edkov ako rukojemn\u00edkov a poslal ich do Jeruzalema. Potom tiahol krajinou \u010falej a\u017e k Damasku.",
    "63": "Ke\u010f sa Jonat\u00e1n dopo\u010dul, \u017ee niektor\u00ed Demetriovi vojvodcovia pritiahli so siln\u00fdm vojskom do K\u00e1de\u0161a v Galilei a zam\u00fd\u0161\u013eaj\u00fa ho pozbavi\u0165 moci,",
    "64": "vybral sa proti nim. Ale svojho brata \u0160imona zanechal v krajine.",
    "65": "\u0160imon sa ut\u00e1boril pri Betsure, bojoval o \u0148u mnoho dn\u00ed a obk\u013e\u00fa\u010dil ju.",
    "66": "Ke\u010f ho prosili, aby prijal ich pravicu, podal im ju, ale vyhnal ich odtia\u013e, zaujal ich mesto a ustanovil v \u0148om pos\u00e1dku.",
    "67": "Jonat\u00e1n zatia\u013e t\u00e1boril so svoj\u00edm vojskom pri Genezaretskom jazere. V\u010dasr\u00e1no vyrazili na Asorsk\u00fa rovinu.",
    "68": "Na rovine v\u0161ak ne\u010dakane narazili na vojsko cudzincov, ktor\u00ed proti nemu postavili \u00fakladn\u00fa z\u00e1lohu. Sami sa v\u0161ak hrnuli na neho odpredu.",
    "69": "Tu vysko\u010dili z\u00e1lohy zo svojich \u00fakrytov a za\u00fato\u010dili.",
    "70": "V\u0161etko Jonat\u00e1novo vojsko sa dalo na \u00fatek. Ani jeden z nich nechcel zosta\u0165, okrem velite\u013eov \u010diat Matati\u00e1\u0161a, syna Absalomovho, a J\u00fadu, syna Chalfiho.",
    "71": "Tu si Jonat\u00e1n roztrhol odev, nasypal si zeme na hlavu a modlil sa.",
    "72": "Potom sa dal znovu do boja proti nim a bil ich tak, \u017ee sa dali na \u00fatek.",
    "73": "Ke\u010f to videli jeho vlastn\u00ed, \u010do zbehli od neho, vr\u00e1tili sa a spolu s n\u00edm ich prenasledovali a\u017e po K\u00e1de\u0161, do ich t\u00e1bora. Tam sa zastavili.",
    "74": "Toho d\u0148a padlo z pohanov na tritis\u00edc mu\u017eov. Potom sa Jonat\u00e1n vr\u00e1til do Jeruzalema."
}