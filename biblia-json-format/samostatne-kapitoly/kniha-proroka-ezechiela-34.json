{
    "1": "P\u00e1n prehovoril ku mne takto:",
    "2": "\"Syn \u010dloveka, prorokuj proti pastierom Izraela; prorokuj a povedz im, pastierom: Toto hovor\u00ed P\u00e1n, Jahve: Beda pastierom Izraela, ktor\u00ed p\u00e1sli seba! \u010ci nie st\u00e1do p\u00e1savaj\u00fa pastieri?",
    "3": "Mlieko ste pojedli, vlnou ste sa obliekli, vyk\u0155men\u00e9 ste pozab\u00edjali, no ovce ste nep\u00e1sli.",
    "4": "Slab\u00e9 ste neposil\u0148ovali, chor\u00e9 ste nelie\u010dili, ranen\u00e9 ste neobviazali, rozp\u0155chnut\u00e9 ste nezavr\u00e1tili, ani straten\u00e9 ste neh\u013eadali, ale n\u00e1sil\u00edm a hr\u00f4zou ste panovali nad nimi.",
    "5": "A rozp\u0155chli sa, preto\u017ee nebolo pastiera, stali sa pokrmom rozli\u010dnej po\u013enej zveri, \u00e1no, rozp\u0155chli sa.",
    "6": "Moje ovce bl\u00fadili po v\u0161etk\u00fdch vrchoch a po v\u0161etk\u00fdch vyv\u00fd\u0161en\u00fdch kopcoch; rozohnan\u00e9 s\u00fa moje ovce po celom povrchu zeme a niet toho, kto by ich h\u013eadal, niet toho, kto by \u0161iel za nimi.",
    "7": "Preto, pastieri, \u010dujte slovo P\u00e1novo:",
    "8": "Ako \u017eijem - hovor\u00ed P\u00e1n, Jahve -, preto\u017ee sa moje st\u00e1do stalo koris\u0165ou a moje ovce sa stali pokrmom v\u0161elijakej po\u013enej zveri, lebo nebolo pastiera; moji pastieri neh\u013eadali moje ovce, pastieri p\u00e1sli seba, nie v\u0161ak moje st\u00e1do:",
    "9": "preto, pastieri, po\u010dujte slovo P\u00e1novo:",
    "10": "Toto hovor\u00ed P\u00e1n, Jahve: H\u013ea, pr\u00eddem na pastierov, budem po\u017eadova\u0165 svoje ovce z ich ruky, urob\u00edm koniec ich pastierovaniu a pastieri nebud\u00fa viac p\u00e1s\u0165 seba: vytrhnem svoje ovce z ich \u00fast, nebud\u00fa im viac pokrmom.",
    "11": "Lebo toto hovor\u00ed P\u00e1n, Jahve: H\u013ea, ja s\u00e1m budem h\u013eada\u0165 svoje ovce a nav\u0161t\u00edvim ich.",
    "12": "Ako si pastier nav\u0161t\u00edvi st\u00e1do, ke\u010f je uprostred svojich roztraten\u00fdch oviec, tak nav\u0161t\u00edvim svoje ovce a vyslobod\u00edm ich z ka\u017ed\u00e9ho miesta, na ktor\u00e9 boli zahnan\u00e9 v obla\u010dn\u00fd a hmlist\u00fd de\u0148.",
    "13": "Vyvediem ich spomedzi n\u00e1rodov, pozbieram ich z kraj\u00edn, privediem ich na vlastn\u00fa p\u00f4du a budem ich p\u00e1s\u0165 po vrchoch Izraela, pri pot\u00f4\u010dkoch a v\u0161etk\u00fdch bydlisk\u00e1ch krajiny.",
    "14": "Po najhojnej\u0161\u00edch pastv\u00e1ch ich budem p\u00e1s\u0165, na vrchoch izraelsk\u00e9ho pohoria bud\u00fa ich nivy, tam bud\u00fa ko\u0161iari\u0165 na v\u00fdbornom tr\u00e1vniku. Bud\u00fa sa p\u00e1s\u0165 na z\u00e1\u017eivnej pa\u0161i, po vrchoch Izraela.",
    "15": "S\u00e1m budem p\u00e1s\u0165 svoje ovce a s\u00e1m ich d\u00e1m do ko\u0161iara, hovor\u00ed P\u00e1n, Boh.",
    "16": "Straten\u00e9 vyh\u013ead\u00e1m, odohnan\u00e9 zavr\u00e1tim, poranen\u00e9 obvia\u017eem, nemocn\u00e9 posiln\u00edm, vyk\u0155men\u00e9 a nemocn\u00e9 ochr\u00e1nim a budem ich p\u00e1s\u0165 svedomito.",
    "17": "Vy v\u0161ak, ove\u010dky moje! Toto hovor\u00ed P\u00e1n, Jahve: H\u013ea, ja s\u00fadim medzi ovcou a ovcou, medzi baranmi a capmi.",
    "18": "M\u00e1lo v\u00e1m je, \u017ee ste vyp\u00e1sli najlep\u0161iu pa\u0161u a zvy\u0161ok svojej pa\u0161e \u0161liapete nohami? \u017de ste pili \u010distu\u010dk\u00fa vodu a ostatok m\u00fatite nohami?",
    "19": "Tak\u017ee moje ovce mali sp\u00e1sa\u0165, \u010do ste po\u0161liapali nohami, a mali pi\u0165, \u010do ste zam\u00fatili nohami?",
    "20": "Preto k v\u00e1m takto hovor\u00ed P\u00e1n, Jahve: H\u013ea, ja s\u00e1m s\u00fadim medzi ovcou tu\u010dnou a ovcou chudou.",
    "21": "Preto\u017ee ste v\u0161etky slab\u00e9 bokmi a plecami odt\u00edskali a klali rohami, a\u017e k\u00fdm ste ich nevyhnali von,",
    "22": "nu\u017e ochr\u00e1nim svoje ovce, \u017ee nebud\u00fa viac napospas a rozs\u00fadim medzi ovcou a ovcou.",
    "23": "I postav\u00edm nad ne jedn\u00e9ho pastiera, ktor\u00fd ich bude p\u00e1s\u0165: svojho sluhu, D\u00e1vida; on ich bude p\u00e1s\u0165, on im bude pastierom.",
    "24": "Ja, P\u00e1n im budem Bohom a m\u00f4j sluha D\u00e1vid bude medzi nimi knie\u017ea\u0165om; ja, P\u00e1n to hovor\u00edm.",
    "25": "Uzavriem s nimi zmluvu pokoja a odstr\u00e1nim zo zeme div\u00fa zver, tak\u017ee bud\u00fa v bezpe\u010d\u00ed b\u00fdva\u0165 na p\u00fa\u0161ti, i v hor\u00e1ch m\u00f4\u017eu sp\u00e1va\u0165.",
    "26": "Urob\u00edm ich a okolie svojho pahorku po\u017eehnan\u00edm, v pr\u00edhodnom \u010dase spust\u00edm d\u00e1\u017e\u010f, bude to po\u017eehnan\u00fd lejak.",
    "27": "Po\u013en\u00e9 stromy bud\u00fa rodi\u0165 svoje ovocia a zem vyd\u00e1 svoju \u00farodu; na svojej p\u00f4de bud\u00fa v bezpe\u010d\u00ed. A zvedia, \u017ee ja som P\u00e1n, ke\u010f dol\u00e1mem ihlice ich jarma a vyslobod\u00edm ich z r\u00fak t\u00fdch, \u010do ich zotro\u010dovali.",
    "28": "Nebud\u00fa u\u017e viac koris\u0165ou n\u00e1rodov ani ich nebude \u017era\u0165 zver zeme, bud\u00fa b\u00fdva\u0165 v bezpe\u010d\u00ed, nik ich neodstra\u0161\u00ed.",
    "29": "Vzbud\u00edm im sl\u00e1vnu sadenicu a nebude v krajine nik, koho by su\u017eoval hlad, a nebud\u00fa zn\u00e1\u0161a\u0165 potupovanie n\u00e1rodov.",
    "30": "Bud\u00fa vedie\u0165, \u017ee ja, P\u00e1n, ich Boh som s nimi, oni v\u0161ak, Izraelov dom, s\u00fa moj\u00edm \u013eudom, hovor\u00ed P\u00e1n, Jahve.",
    "31": "Vy v\u0161ak, moje st\u00e1do, ovce mojej pa\u0161e, ste \u013eudia a ja som v\u00e1\u0161 Boh,\" hovor\u00ed P\u00e1n, Jahve."
}