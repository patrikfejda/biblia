{
    "1": "A P\u00e1n hovoril Moj\u017ei\u0161ovi:",
    "2": "\"Hovor \u00c1ronovi a povedz mu: Ke\u010f bude\u0161 umiest\u0148ova\u0165 lampy, h\u013ea\u010f na to, aby sedem l\u00e1mp osvet\u013eovalo priestor pred svietnikom!\"",
    "3": "A \u00c1ron urobil tak: lampy nasadil z prednej strany svietnika, ako prik\u00e1zal P\u00e1n Moj\u017ei\u0161ovi.",
    "4": "A7 svietnik vyhotovili takto: ukovali ho zo zlata, ukovali ho od nohy a\u017e po jeho kvietky pod\u013ea vzoru, ktor\u00fd uk\u00e1zal Moj\u017ei\u0161ovi P\u00e1n. Tak teda zhotovil svietnik.",
    "5": "P\u00e1n hovoril Moj\u017ei\u0161ovi:",
    "6": "\"Vezmi spomedzi Izraelitov levitov a o\u010dis\u0165 ich!",
    "7": "A takto ich o\u010dist\u00ed\u0161: Pokrop\u00ed\u0161 ich o\u010distnou vodou, potom sa britvou oholia na celom tele, vyper\u00fa si \u0161aty a o\u010distia sa.",
    "8": "Nato prived\u00fa mlad\u00e9ho b\u00fdka a k tomu pr\u00edslu\u0161n\u00fa potravinov\u00fa obetu, jemn\u00fa m\u00faku, poliatu olejom; na obetu za hriech vezme\u0161 v\u0161ak in\u00e9ho b\u00fdka.",
    "9": "Potom levitov postav\u00ed\u0161 pred st\u00e1nok zjavenia a zhroma\u017ed\u00ed\u0161 cel\u00fa izraelsk\u00fa pospolitos\u0165.",
    "10": "Tu levitov predvedie\u0161 pred P\u00e1na a Izraeliti vlo\u017eia na nich svoje ruky.",
    "11": "\u00c1ron potom levitov pod\u00e1 ako pod\u00e1vaciu obetu Izraelitov pred P\u00e1nom. Takto potom bud\u00fa m\u00f4c\u0165 kona\u0165 slu\u017ebu.",
    "12": "Po tomto leviti vlo\u017eia ruky na hlavu b\u00fd\u010dkov, z ktor\u00fdch jeden sa bude obetova\u0165 ako obeta za hriech a druh\u00fd ako celostn\u00e1 \u017eertva P\u00e1novi, aby sa levitom sprostredkovalo zmierenie.",
    "13": "Potom levitov postav\u00ed\u0161 pred \u00c1rona a pred jeho synov a pod\u00e1\u0161 ich ako pod\u00e1vaciu obetu P\u00e1novi.",
    "14": "Takto oddel\u00ed\u0161 levitov spomedzi Izraelitov, aby leviti boli moji.",
    "15": "Potom sa teda leviti bud\u00fa m\u00f4c\u0165 uja\u0165 slu\u017eby pri st\u00e1nku zjavenia. Mus\u00ed\u0161 ich v\u0161ak o\u010disti\u0165 a poda\u0165 ako pod\u00e1vaciu obetu,",
    "16": "lebo oni s\u00fa celkom odovzdan\u00ed spomedzi Izraelitov; ja som ich prijal namiesto v\u0161etk\u00fdch prvoroden\u00fdch, ktor\u00ed otv\u00e1raj\u00fa matersk\u00e9 lono.",
    "17": "Ve\u010f moje je v\u0161etko prvoroden\u00e9 z \u013eud\u00ed i z dobytka u Izraelitov. V de\u0148, ke\u010f som v egyptskej krajine pobil v\u0161etko prvoroden\u00e9, zasv\u00e4til som si ich pre seba.",
    "18": "Levitov som si teda vzal namiesto prvoroden\u00fdch Izraelitov",
    "19": "a odovzd\u00e1vam ich \u00faplne \u00c1ronovi a jeho synom, aby sa starali o slu\u017ebu v st\u00e1nku zjavenia v zast\u00fapen\u00ed Izraelitov a aby dali za Izraelitov zados\u0165u\u010dinenie, \u017eeby nepri\u0161lo na Izraelitov ne\u0161\u0165astie, keby sa Izraeliti pribl\u00ed\u017eili k sv\u00e4tyni.\"",
    "20": "Moj\u017ei\u0161, \u00c1ron a cel\u00e1 izraelsk\u00e1 pospolitos\u0165 urobili s levitmi tak, celkom tak, ako o levitoch nariadil Moj\u017ei\u0161ovi P\u00e1n. Tak s nimi urobili.",
    "21": "Leviti sa teda dali zmieri\u0165, vyprali si \u0161aty a \u00c1ron ich pod\u00e1val ako pod\u00e1vaciu obetu P\u00e1novi a vykonal s nimi obrad zmierenia, aby ich o\u010distil.",
    "22": "Potom leviti pod dozorom \u00c1rona a jeho synov nast\u00fapili slu\u017ebu pri st\u00e1nku zjavenia; ako P\u00e1n nariadil o levitoch Moj\u017ei\u0161ovi, tak s nimi urobili.",
    "23": "P\u00e1n hovoril Moj\u017ei\u0161ovi:",
    "24": "\"O levitoch plat\u00ed toto: Od dvadsiateho piateho roku nahor s\u00fa povinn\u00ed kona\u0165 slu\u017ebu pri st\u00e1nku zjavenia.",
    "25": "Po p\u00e4\u0165desiatom roku sa utiahnu, prestan\u00fa kona\u0165 slu\u017ebu pri st\u00e1nku zjavenia.",
    "26": "Bud\u00fa v\u0161ak n\u00e1pomocn\u00ed svojim bratom pri st\u00e1nku zjavenia a bud\u00fa aj potom bedli\u0165 nad t\u00fdm, \u010do sa im zver\u00ed. Slu\u017ebu v\u0161ak kona\u0165 nebud\u00fa. Tak to zariadi\u0161 s levitmi pokia\u013e ide o vykon\u00e1vanie ich slu\u017eby.\""
}