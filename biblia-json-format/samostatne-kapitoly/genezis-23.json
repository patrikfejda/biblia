{
    "1": "Dn\u00ed S\u00e1rinho \u017eivota bolo stodvadsa\u0165\u0165sedem rokov. To\u013eko \u017eila S\u00e1ra.",
    "2": "S\u00e1ra zomrela v Arbe, \u010di\u017ee v Hebrone, v krajine Kana\u00e1n. I \u0161iel Abrah\u00e1m, aby ju o\u017eelel a oplakal.",
    "3": "Potom Abrah\u00e1m vstal od svojej m\u0155tvej a hovoril Hetejcom:",
    "4": "\"Ja som len pri\u0161elec a hos\u0165 u v\u00e1s. Prepus\u0165te mi u v\u00e1s miesto na dedi\u010dn\u00e9 pohrebisko, aby som mohol pochova\u0165 svoju m\u0155tvu.\"",
    "5": "Hetejci mu v\u0161ak odpovedali: \"Po\u010d\u00favaj, pane! Ty si ako Bo\u017eie knie\u017ea medzi nami: V najlep\u0161om na\u0161om hrobe m\u00f4\u017ee\u0161 pochova\u0165 svoju m\u0155tvu.",
    "6": "Nik z n\u00e1s ti nebude br\u00e1ni\u0165, aby si pochoval svoju m\u0155tvu v jeho hrobe.\"",
    "7": "Tu Abrah\u00e1m vstal, hlboko sa poklonil pred obyvate\u013emi krajiny, pred Hetejcami,",
    "8": "a povedal im: \"Ke\u010f s\u00fahlas\u00edte, aby som si pochoval svoju m\u0155tvu, nu\u017e vypo\u010dujte ma a prihovorte sa za m\u0148a u Seorovho syna Efrona,",
    "9": "aby mi prepustil jasky\u0148u v Makpele, ktor\u00e1 je jeho a je na konci jeho pozemku. Nech mi ju d\u00e1 vo va\u0161ej pr\u00edtomnosti na dedi\u010dn\u00e9 pohrebisko za pln\u00fa cenu.\"",
    "10": "Efron v\u0161ak sedel medzi Hetejcami. Hetejec Efron odpovedal Abrah\u00e1movi v pr\u00edtomnosti Hetejcov, toti\u017eto v\u0161etk\u00fdch t\u00fdch, \u010do pri\u0161li k br\u00e1ne svojho mesta takto:",
    "11": "\"Nie tak pane! Po\u010duj ma: Tento pozemok ti darujem. A d\u00e1vam ti aj jasky\u0148u, ktor\u00e1 je na \u0148om. V pr\u00edtomnosti synov m\u00f4jho \u013eudu ti ju d\u00e1vam. Pochovaj si tam svoju m\u0155tvu!\"",
    "12": "Abrah\u00e1m sa op\u00e4\u0165 poklonil pred obyvate\u013emi krajiny",
    "13": "a takto hovoril Efronovi v pr\u00edtomnosti obyvate\u013eov krajiny: \"Nie tak, pane, po\u010d\u00favaj ma! Za pozemok ti zaplat\u00edm, vezmi to odo m\u0148a a potom tam pochov\u00e1m svoju m\u0155tvu!\"",
    "14": "Efron na to odvetil Abrah\u00e1movi:",
    "15": "\"Len ma po\u010duj, pane! Pozemok za \u0161tyristo \u0161eklov striebra, \u010do je to medzi mnou a tebou? Len si pochovaj svoju m\u0155tvu!\"",
    "16": "Abrah\u00e1m s\u00fahlasil s Efronom a Abrah\u00e1m odv\u00e1\u017eil Efronovi to\u013eko striebra, ko\u013eko on pred Hetejcami spomenul: \u0161tyristo \u0161eklov striebra pod\u013ea be\u017enej v\u00e1hy.",
    "17": "Takto Efronov pozemok, ktor\u00fd bol v Makpele v\u00fdchodne od Mamre - pozemok i jasky\u0148a so v\u0161etk\u00fdmi stromami, ktor\u00e9 boli na pozemku v\u00f4kol v\u0161etk\u00fdch jeho medz\u00ed -, pre\u0161iel pr\u00e1voplatne",
    "18": "na Abrah\u00e1ma ako majetok v pr\u00edtomnosti Hetejcov, v\u0161etk\u00fdch t\u00fdch, \u010do pri\u0161li k br\u00e1ne svojho mesta.",
    "19": "Potom Abrah\u00e1m pochoval svoju \u017eenu S\u00e1ru v jaskyni na pozemku v Makpele, v\u00fdchodne od Mamre, \u010di\u017ee v Hebrone, v krajine Kana\u00e1n.",
    "20": "Takto sa pozemok a jasky\u0148a, ktor\u00e1 bola na \u0148om, dostala od Hetejcov Abrah\u00e1movi za dedi\u010dn\u00e9 pohrebisko."
}