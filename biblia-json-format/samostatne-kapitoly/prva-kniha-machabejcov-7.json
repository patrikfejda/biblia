{
    "1": "Roku stop\u00e4\u0165desiateho prv\u00e9ho vyviazol Demetrius, syn Seleukov, z R\u00edma. S nieko\u013ek\u00fdmi mu\u017emi vtiahol do pr\u00edmorsk\u00e9ho mesta a tam sa dal vyhl\u00e1si\u0165 za kr\u00e1\u013ea.",
    "2": "Ke\u010f vo\u0161iel do kr\u00e1\u013eovsk\u00e9ho pal\u00e1ca svojich otcov, zajali vojaci Antiocha a Lyzi\u00e1\u0161a, aby mu ich priviedli.",
    "3": "Ke\u010f mu to ozn\u00e1mili, povedal: \"Neukazujte mi ich tv\u00e1re!\"",
    "4": "Preto ich vojsko zabilo a Demetrius nast\u00fapil na tr\u00f3n svojho kr\u00e1\u013eovstva.",
    "5": "Tu pri\u0161li k nemu v\u0161etci ni\u010domn\u00edci a bezbo\u017en\u00edci z Izraela na \u010dele s Alkimom, ktor\u00fd chcel by\u0165 ve\u013ek\u0148azom.",
    "6": "Ob\u017ealovali svoj \u013eud u kr\u00e1\u013ea a vraveli: \"J\u00fada a jeho bratia pobili v\u0161etk\u00fdch tvojich priate\u013eov a n\u00e1s vyhnali z na\u0161ej krajiny.",
    "7": "Preto teraz po\u0161li mu\u017ea, ktor\u00e9mu d\u00f4veruje\u0161, nech ide a presved\u010d\u00ed sa o celej pohrome, ktor\u00fa urobil n\u00e1m a kr\u00e1\u013eovej krajine. Nech ich strest\u00e1 spolu so v\u0161etk\u00fdmi ich prisluhova\u010dmi!\"",
    "8": "Kr\u00e1\u013e vybral Bakchidesa, jedn\u00e9ho zo svojich priate\u013eov, ktor\u00fd vlad\u00e1ril za Riekou, mal vplyv na vedenie r\u00ed\u0161e a bol oddan\u00fd kr\u00e1\u013eovi. Poslal ho",
    "9": "spolu so zlo\u010dinn\u00fdm Alkimom, ktor\u00e9ho ustanovil za ve\u013ek\u0148aza, a nariadil mu, aby vykonal pomstu na Izraelitoch.",
    "10": "Vybrali sa teda a vtiahli s ve\u013ek\u00fdm vojskom do j\u00fadskej krajiny. Vyslali poslov k J\u00fadovi a jeho bratom s pokojn\u00fdmi s\u00edce, ale \u013estiv\u00fdmi slovami.",
    "11": "Oni v\u0161ak nedali na ich re\u010di, lebo videli, \u017ee pritiahli s ve\u013ek\u00fdm vojskom.",
    "12": "U Alkima a Bakchidesa zi\u0161li sa mnoh\u00ed z\u00e1konn\u00edci, aby zistili, \u010do by vyhovovalo pr\u00e1vu.",
    "13": "Asidejci boli prv\u00ed medzi Izraelitmi, ktor\u00ed h\u013eadali u nich pokoj.",
    "14": "Vraveli toti\u017e: \"S oddielmi predsa pri\u0161iel k\u0148az z \u00c1ronovho rodu! Ten n\u00e1s len neoklame!\"",
    "15": "Rozpr\u00e1val im o pokoji, ba aj pr\u00edsa\u017ene ich uistil: \"Neurob\u00edm v\u00e1m ni\u010d zl\u00e9, ani va\u0161im priate\u013eom.\"",
    "16": "A tak mu uverili. Predsa v\u0161ak dal chyti\u0165 z nich \u0161es\u0165desiat mu\u017eov a zabi\u0165 v jeden de\u0148 pod\u013ea nap\u00edsan\u00e9ho v\u00fdroku:",
    "17": "\"Tel\u00e1 tvojich sv\u00e4t\u00fdch - a ich krv vyliali v\u00f4kol Jeruzalema a nebolo nikoho, kto by ich pochoval.\"",
    "18": "Tu zachv\u00e1til v\u0161etok \u013eud strach a hr\u00f4za pred nimi. Hovorili: \"Niet pri nich ani pravdy, ani spravodlivosti. Ve\u010f poru\u0161ili s\u013eub i pr\u00edsahu, ktor\u00fa urobili!\"",
    "19": "Bakchides odtiahol od Jeruzalema a ut\u00e1boril sa pri Bezete. Mnoho z mu\u017eov, ktor\u00ed od neho odpadli, ako aj niektor\u00fdch z \u013eudu dal pochyta\u0165, zabi\u0165 a (ich tel\u00e1) poh\u00e1dza\u0165 do ve\u013ekej cisterny.",
    "20": "Potom odovzdal krajinu Alkimovi a nechal mu vojsko, aby ho podporovalo. Bakchides s\u00e1m odi\u0161iel ku kr\u00e1\u013eovi.",
    "21": "Alkimus sa v\u0161emo\u017ene nam\u00e1hal, aby si udr\u017eal ve\u013ek\u0148azstvo.",
    "22": "I pridru\u017eili sa k nemu v\u0161etci, ktor\u00ed vyvol\u00e1vali zm\u00e4tok vo svojom n\u00e1rode. Opanovali j\u00fadsku krajinu a priv\u00e1dzali Izrael do ve\u013ek\u00e9ho ne\u0161\u0165astia.",
    "23": "Ke\u010f J\u00fada videl v\u0161etko zlo, ktor\u00e9 pop\u00e1chal Alkimus so svojimi pr\u00edvr\u017eencami medzi Izraelov\u00fdmi synmi - hor\u0161ie ne\u017e pohania! -,",
    "24": "pre\u0161iel cel\u00e9 j\u00fadske \u00fazemie dookola a vykonal pomstu na vierolomn\u00edkoch. Tak im znemo\u017enil potulova\u0165 sa po krajine.",
    "25": "Ke\u010f Alkimus spozoroval, ako sa J\u00fada a jeho pr\u00edvr\u017eenci zmohli, obr\u00e1til sa na kr\u00e1\u013ea, lebo spoznal, \u017ee by im nemohol odola\u0165, a ob\u017ealoval ich zo zlo\u010dinov.",
    "26": "Tu poslal kr\u00e1\u013e Nikanora, jedn\u00e9ho zo svojich najznamenitej\u0161\u00edch vojvodcov, ktor\u00fd bol za\u0165at\u00fdm nepriate\u013eom Izraela, a nariadil mu vyhubi\u0165 ten \u013eud.",
    "27": "Nikanor pritiahol do Jeruzalema s ve\u013ek\u00fdm vojskom. Poslal sprostredkovate\u013eov mieru k J\u00fadovi a jeho bratom s t\u00fdmto \u013estiv\u00fdm",
    "28": "odkazom: \"Nech nie je vojna medzi mnou a vami! Pr\u00eddem s nieko\u013ek\u00fdmi mu\u017emi a v pokoji si pohovor\u00edm s vami.\"",
    "29": "I pri\u0161iel k J\u00fadovi a priate\u013esky sa navz\u00e1jom pozdravili, ale nepriatelia boli pripraven\u00ed chyti\u0165 J\u00fadu.",
    "30": "J\u00fada zbadal, \u017ee k nemu pri\u0161iel \u013estivo. Preto sa ho str\u00e1nil a nechcel u\u017e vidie\u0165 jeho tv\u00e1r.",
    "31": "Ke\u010f Nikanor videl, \u017ee jeho z\u00e1mer je prezraden\u00fd, odtiahol do Kafarsalamy, aby sa dal do boja proti J\u00fadovi.",
    "32": "I padlo z Nikanorovho vojska na p\u00e4\u0165sto mu\u017eov. Ostatn\u00ed utiekli do D\u00e1vidovho mesta.",
    "33": "Po t\u00fdchto udalostiach sa Nikanor odobral na vrch Sion. I vy\u0161li niektor\u00ed k\u0148azi a star\u0161\u00ed \u013eudu zo sv\u00e4tyne, aby ho priate\u013esky priv\u00edtali a uk\u00e1zali mu celostn\u00fa \u017eertvu, ktor\u00e1 sa obetovala za kr\u00e1\u013ea.",
    "34": "Ale on nimi pohrdol a urobil si z nich posmech; aj ich po\u0161kvrnil a namyslene rozpr\u00e1val",
    "35": "a v hneve sa zaprisahal: \"Ak ihne\u010f nevyd\u00e1te J\u00fadu a jeho vojsko do mojich r\u00fak, zap\u00e1lim tento dom po svojom v\u00ed\u0165aznom n\u00e1vrate.\" A s ve\u013ek\u00fdm hnevom odi\u0161iel.",
    "36": "Tu k\u0148azi vo\u0161li, postavili sa pred olt\u00e1r a chr\u00e1m, plakali a hovorili:",
    "37": "\"Ty si si, Pane, vyvolil tento chr\u00e1m, aby sa naz\u00fdval pod\u013ea tvojho mena a aby bol tvojmu \u013eudu domom modlitby a prosby.",
    "38": "Vykonaj pomstu nad t\u00fdmto \u010dlovekom a nad jeho vojskom; nech padn\u00fa me\u010dom! Rozpam\u00e4taj sa na ich r\u00fahania a nedaj im obst\u00e1\u0165!\"",
    "39": "Nikanor vytiahol z Jeruzalema a ut\u00e1boril sa pri Bethorone. Tu sa pripojilo k nemu s\u00fdrske vojsko.",
    "40": "J\u00fada sa zas ut\u00e1boril pri Adase s tritis\u00edc mu\u017emi. A J\u00fada sa modlil:",
    "41": "\"Pane, ke\u010f sa kedysi r\u00fahali vyslanci as\u00fdrskeho kr\u00e1\u013ea, vy\u0161iel tvoj anjel a pobil z nich stoosemdesiatp\u00e4\u0165tis\u00edc.",
    "42": "Tak rozml\u00e1\u0165 toto vojsko dnes pred nami, aby aj ostatn\u00ed poznali, \u017ee sa r\u00fahavo vyslovoval o tvojej sv\u00e4tyni! S\u00fa\u010f ho pod\u013ea jeho zloby!\"",
    "43": "Vojsk\u00e1 zviedli bitku trin\u00e1steho mesiaca adar. Nikanorovo vojsko bolo porazen\u00e9; aj on padol prv\u00fd v boji.",
    "44": "Ke\u010f jeho vojsko videlo, \u017ee Nikanor padol, odhodili zbrane a utiekli.",
    "45": "I prenasledovali ich na de\u0148 cesty od Adasy, a\u017e ako sa ide do Gazery a tr\u00fabili za nimi na sign\u00e1lov\u00fdch tr\u00fabach.",
    "46": "Zo v\u0161etk\u00fdch j\u00fadskych ded\u00edn vy\u0161li (\u017didia) a obk\u013e\u00fa\u010dili ich. Oni sa postavili s\u00edce na odpor, ale v\u0161etci padli me\u010dom. Ani jeden z nich nezostal.",
    "47": "Potom vzali koris\u0165 a plen, Nikanorovi u\u0165ali hlavu a prav\u00fa ruku, ktor\u00fa bol py\u0161ne vztiahol, priniesli to do Jeruzalema a tam povesili.",
    "48": "\u013dud sa ve\u013emi radoval a sl\u00e1vili ten de\u0148 ako ve\u013ek\u00fa sl\u00e1vnos\u0165.",
    "49": "Tie\u017e ustanovili, aby sa tento de\u0148 sl\u00e1vil ka\u017edoro\u010dne trin\u00e1steho adara.",
    "50": "Potom mala j\u00fadska krajina nakr\u00e1tko pokoj."
}