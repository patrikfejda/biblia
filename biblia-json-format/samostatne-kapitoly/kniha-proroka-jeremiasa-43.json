{
    "1": "Ke\u010f Jeremi\u00e1\u0161 dohovoril cel\u00e9mu \u013eudu v\u0161etky slov\u00e1 P\u00e1na, ich Boha, ktor\u00e9 im P\u00e1n, ich Boh, po \u0148om odk\u00e1zal - (v\u0161etky tie slov\u00e1) -,",
    "2": "Azari\u00e1\u0161, syn Ozai\u00e1\u0161ov, J\u00f3chanan, syn Kareho, a v\u0161etci odbojn\u00ed mu\u017eovia povedali Jeremi\u00e1\u0161ovi: \"Hovor\u00ed\u0161 lo\u017e. Neposlal \u0165a P\u00e1n, n\u00e1\u0161 Boh, s odkazom: \"Necho\u010fte b\u00fdva\u0165 do Egypta ako cudzinci.\"",
    "3": "Ale Baruch, syn N\u00e9riho, \u0165a \u0161tve proti n\u00e1m; chce n\u00e1s vyda\u0165 do ruky Chaldejcov, aby n\u00e1s usmrtili, alebo odviedli do Babylonu.\"",
    "4": "Jochanan, syn Kareho, velitelia oddielov a v\u0161etok \u013eud nepo\u010d\u00favali teda na P\u00e1nov hlas, aby zostali v j\u00fadskej krajine.",
    "5": "Jochanan, syn Kareho, a v\u0161etci velitelia oddielov pojali zvy\u0161ky J\u00fadu, ktor\u00e9 sa spomedzi rozli\u010dn\u00fdch n\u00e1rodov, kde sa roztratili, vr\u00e1tili b\u00fdva\u0165 do j\u00fadskej krajiny,",
    "6": "mu\u017eov, \u017eeny, deti, kr\u00e1\u013eove dc\u00e9ry a ka\u017ed\u00e9ho, koho velite\u013e telesnej str\u00e1\u017ee Nabuzardan nechal s Godoli\u00e1\u0161om, synom Achikama, syna Safanovho, s prorokom Jeremi\u00e1\u0161om a s N\u00e9riho synom Baruchom",
    "7": "a i\u0161li do egyptskej krajiny, lebo nepo\u010d\u00favali P\u00e1nov hlas. I\u0161li a\u017e po Tafnes.",
    "8": "V Tafnese v\u0161ak prehovoril P\u00e1n k Jeremi\u00e1\u0161ovi toto slovo:",
    "9": "\"Vezmi do ruky ve\u013ek\u00e9 kamene a schovaj ich do tehlovej malty, ktor\u00e1 je pri vchode do fara\u00f3novho domu v Tafnese tak, aby to j\u00fadski mu\u017eovia videli.",
    "10": "A povedz im: Toto hovor\u00ed P\u00e1n z\u00e1stupov, Boh Izraela: H\u013ea, ja po\u0161lem a privediem svojho sluhu, babylonsk\u00e9ho kr\u00e1\u013ea Nabuchodonozora, a postav\u00edm jeho tr\u00f3n nad tieto kamene, ktor\u00e9 som schoval, a roztiahne nad nimi svoj baldach\u00fdn.",
    "11": "Pr\u00edde a poraz\u00ed egyptsk\u00fa krajinu. Kto je na smr\u0165 - na smr\u0165! Kto je na zajatie - do zajatia! A kto je pod me\u010d - pod me\u010d!",
    "12": "Podlo\u017e\u00ed ohe\u0148 pod domy egyptsk\u00fdch bohov, vyp\u00e1li ich a odvle\u010die ich do zajatia; i vy\u010dist\u00ed egyptsk\u00fa krajinu, ako si pastier vy\u010disti odev; potom v, pokoji od\u00edde odtia\u013eto.",
    "13": "Dol\u00e1me st\u013apy domu slnka, ktor\u00fd je v Egypte, a domy egyptsk\u00fdch bo\u017estiev sp\u00e1li oh\u0148om.\""
}