{
    "1": "Ke\u010f v\u0161ak bude\u0161 po\u010d\u00fava\u0165 hlas P\u00e1na, svojho Boha, ke\u010f bude\u0161 plni\u0165 a zachov\u00e1va\u0165 jeho pr\u00edkazy, ktor\u00e9 ti ja dnes naria\u010fujem, P\u00e1n, tvoj Boh, \u0165a pov\u00fd\u0161i nad v\u0161etky n\u00e1rody, \u010do s\u00fa na zemi.",
    "2": "Na teba sa znes\u00fa a k tebe d\u00f4jdu v\u0161etky tieto po\u017eehnania, ak bude\u0161 po\u010d\u00fava\u0165 jeho pr\u00edkazy.",
    "3": "Bude\u0161 po\u017eehnan\u00fd v meste, bude\u0161 po\u017eehnan\u00fd na poli.",
    "4": "Po\u017eehnan\u00fd bude plod tvojho \u017eivota, plod tvojej zeme a plod tvojho dobytka, st\u00e1da tvojho dobytka a \u010driedy tvojich oviec.",
    "5": "Po\u017eehnan\u00e9 bud\u00fa tvoje humn\u00e1 a tvoje s\u00fdpky.",
    "6": "Po\u017eehnan\u00fd bude\u0161, \u010di bude\u0161 vch\u00e1dza\u0165 alebo vych\u00e1dza\u0165.",
    "7": "P\u00e1n d\u00e1 padn\u00fa\u0165 pred tebou tvojim nepriate\u013eom, \u010do sa postavia proti tebe; jednou cestou p\u00f4jdu proti tebe, ale siedmimi (cestami) bud\u00fa pred tebou uteka\u0165.",
    "8": "P\u00e1n zo\u0161le po\u017eehnanie na tvoje z\u00e1sob\u00e1rne a na v\u0161etky pr\u00e1ce tvojich r\u00fak a po\u017eehn\u00e1 \u0165a v krajine, ktor\u00fa ti d\u00e1 P\u00e1n, tvoj Boh.",
    "9": "P\u00e1n si \u0165a postav\u00ed za sv\u00e4t\u00fd \u013eud, ako ti prisahal, ak zachov\u00e1\u0161 prik\u00e1zania P\u00e1na, svojho Boha, a ak bude\u0161 kr\u00e1\u010da\u0165 po jeho cest\u00e1ch.",
    "10": "Vtedy v\u0161etky n\u00e1rody zeme uvidia, \u017ee sa nad tebou vz\u00fdva meno P\u00e1novo, a bud\u00fa sa \u0165a b\u00e1\u0165.",
    "11": "P\u00e1n ti poskytne hojnos\u0165 v\u0161etk\u00e9ho dobr\u00e9ho plodu tvojho \u017eivota, plodu tvojho dobytka a plodu tvojej zeme, o ktorej prisahal tvojim otcom, \u017ee ti ju d\u00e1.",
    "12": "P\u00e1n otvor\u00ed svoju najlep\u0161iu pokladnicu, nebo, aby dal na svoj \u010das d\u00e1\u017e\u010f tvojej krajine, a po\u017eehn\u00e1 v\u0161etky pr\u00e1ce tvojich r\u00fak. Ty bude\u0161 po\u017ei\u010diava\u0165 mnoh\u00fdm n\u00e1rodom, ale ty si od nikoho po\u017ei\u010diava\u0165 nebude\u0161.",
    "13": "P\u00e1n teba ustanov\u00ed za hlavu, nie za chvost, a v\u017edy bude\u0161 hore a nie dolu ak bude\u0161 po\u010d\u00fava\u0165 pr\u00edkazy P\u00e1na, svojho Boha, ktor\u00e9 ti dnes naria\u010fujem, a ak ich bude\u0161 zachov\u00e1va\u0165 a plni\u0165",
    "14": "a neodch\u00fdli\u0161 sa od nich ani napravo, ani na\u013eavo, ak nep\u00f4jde\u0161 za cudz\u00edmi bohmi, ani ich nebude\u0161 uctieva\u0165. -",
    "15": "Ale ak nebude\u0161 po\u010d\u00fava\u0165 hlas P\u00e1na, svojho Boha, aby si zachov\u00e1val a uskuto\u010d\u0148oval v\u0161etky jeho pr\u00edkazy a ustanovenia, ktor\u00e9 ti ja dnes uklad\u00e1m, do\u013eahn\u00fa na teba tieto kliatby a dochytia \u0165a.",
    "16": "Bude\u0161 prekliaty v meste, bude\u0161 prekliaty na poli.",
    "17": "Prekliate bud\u00fa tvoje humn\u00e1 a tvoje s\u00fdpky.",
    "18": "Prekliaty bude plod tvojho \u017eivota a plod tvojej zeme, st\u00e1da tvojho dobytka a k\u0155dle tvojich oviec.",
    "19": "Prekliaty bude\u0161, \u010di bude\u0161 vch\u00e1dza\u0165 alebo vych\u00e1dza\u0165.",
    "20": "P\u00e1n zo\u0161le na teba kliatbu, zm\u00e4tok a hr\u00f4zu na v\u0161etky pr\u00e1ce, ktor\u00e9 bude\u0161 kona\u0165, k\u00fdm \u0165a neumor\u00ed a r\u00fdchle nevyhub\u00ed pre tvoje ohavn\u00e9 skutky, ktor\u00fdmi si sa mu spreneveril.",
    "21": "P\u00e1n dopust\u00ed na teba mor, k\u00fdm \u0165a celkom nevyhub\u00ed z krajiny, do ktorej sa uber\u00e1\u0161, aby si ju vlastnil.",
    "22": "P\u00e1n \u0165a bude bi\u0165 suchotami, hor\u00fa\u010dkou, zimnicou, z\u00e1palmi, p\u00e1\u013eavou, nakazen\u00fdm povetr\u00edm a hrdzou a bude \u0165a prenasledova\u0165, k\u00fdm nezahynie\u0161.",
    "23": "Nebo, \u010do je nad tebou, bude meden\u00e9 a zem, po ktorej chod\u00ed\u0161, bude \u017eelezn\u00e1.",
    "24": "P\u00e1n zo\u0161le piesok namiesto da\u017e\u010fa na tvoju zem a z neba bude na teba pada\u0165 popol, dokia\u013e nebude\u0161 zni\u010den\u00fd.",
    "25": "P\u00e1n \u0165a nech\u00e1 padn\u00fa\u0165 pred tvojimi nepriate\u013emi, po jednej ceste proti nim vytiahne\u0161, ale po siedmich bude\u0161 uteka\u0165 a rozpr\u00e1\u0161en\u00fd bude\u0161 po v\u0161etk\u00fdch krajin\u00e1ch zeme.",
    "26": "Tvoje m\u0155tvoly bud\u00fa za pokrm v\u0161etk\u00e9mu nebesk\u00e9mu vt\u00e1ctvu a div\u00fdm zverom a nebude toho, kto by ich odohnal.",
    "27": "P\u00e1n \u0165a zran\u00ed egyptsk\u00fdmi vredmi a morov\u00fdmi h\u013euzami, pra\u0161inou a svrabom tak, \u017ee sa z toho nevylie\u010di\u0161.",
    "28": "P\u00e1n \u0165a zran\u00ed bl\u00e1znovstvom, slepotou a \u0161ialenstvom,",
    "29": "tak\u017ee bude\u0161 za jasn\u00e9ho d\u0148a mata\u0165, ako mace slep\u00fd vo svojej tme, ale svoju cestu nen\u00e1jde\u0161. Bud\u00fa \u0165a ustavi\u010dne hani\u0165 a utl\u00e1\u010da\u0165 a nebude\u0161 ma\u0165 \u010dloveka, ktor\u00fd by ti pomohol.",
    "30": "Zasn\u00fabi\u0161 sa so \u017eenou, ale in\u00fd bude s \u0148ou sp\u00e1va\u0165. Vystav\u00ed\u0161 si dom, le\u017e in\u00fd bude v \u0148om b\u00fdva\u0165. Vysad\u00ed\u0161 si vinicu, a nebude\u0161 ju obera\u0165.",
    "31": "Tvojho b\u00fdka pred tebou zabij\u00fa, ale jes\u0165 z neho nebude\u0161. Osla ti ukradn\u00fa pred tvojimi o\u010dami, a nevr\u00e1tia ti ho. Tvoje ovce dostan\u00fa tvoji nepriatelia a nebude\u0161 ma\u0165 (\u010dloveka), ktor\u00fd by ti pomoc poskytol.",
    "32": "Tvoji synovia a tvoje dc\u00e9ry sa dostan\u00fa ako koris\u0165 cudziemu n\u00e1rodu; tvoje o\u010di bud\u00fa na to h\u013eadie\u0165, od st\u00e1leho \u017eia\u013eu bude\u0161 hyn\u00fa\u0165, ale ni\u010d proti tomu nezm\u00f4\u017ee\u0161.",
    "33": "\u00darodu tvojej zeme a v\u0161etku tvoju n\u00e1mahu zje n\u00e1rod, ktor\u00fd nepozn\u00e1\u0161, teba v\u0161ak bud\u00fa st\u00e1le hani\u0165 a potl\u00e1\u010da\u0165",
    "34": "a bude\u0161 bez vedomia od hr\u00f4zy z toho, \u010do uvidia tvoje o\u010di.",
    "35": "P\u00e1n \u0165a ran\u00ed jedovat\u00fdmi vredmi na kolen\u00e1ch a stehn\u00e1ch, tak\u017ee od p\u00e4ty a\u017e po tem\u00e4 neostane na tebe ni\u010d zdrav\u00e9ho.",
    "36": "P\u00e1n zavedie teba aj tvojho kr\u00e1\u013ea; ktor\u00e9ho si zvol\u00ed\u0161, medzi n\u00e1rod, ktor\u00fd nepozn\u00e1\u0161 a ktor\u00fd nepoznali ani tvoji otcovia a tam bude\u0161 sl\u00fa\u017ei\u0165 in\u00fdm bohom, drevu a kameniu.",
    "37": "Vyjde\u0161 navnivo\u010d a bude\u0161 za pr\u00edslovie a na z\u00e1bavku v\u0161etk\u00fdm n\u00e1rodom, ku ktor\u00fdm \u0165a zavedie P\u00e1n.",
    "38": "Ve\u013ea semena zaseje\u0161 na poli, ale m\u00e1lo bude\u0161 \u017ea\u0165, lebo v\u0161etko zo\u017eer\u00fa kobylky.",
    "39": "Vysad\u00ed\u0161 vinicu a bude\u0161 ju okop\u00e1va\u0165, ale v\u00edno pi\u0165 nebude\u0161, ani z nej ni\u010d obera\u0165, lebo ju zni\u010dia \u010dervy.",
    "40": "Bude\u0161 ma\u0165 olivy po celom svojom kraji, ale olejom sa natiera\u0165 nebude\u0161, lebo olivy ti opadaj\u00fa a zhnij\u00fa.",
    "41": "Splod\u00ed\u0161 synov a dc\u00e9ry, ale nebude\u0161 sa z nich te\u0161i\u0165, lebo ich odved\u00fa do zajatia.",
    "42": "V\u0161etky tvoje stromy a \u00farodu tvojej zeme po\u017eerie hmyz.",
    "43": "Cudzinec, \u010do bude s tebou v krajine, prev\u00fd\u0161i \u0165a a bude mocnej\u0161\u00ed ako ty, ty v\u0161ak bude\u0161 upada\u0165 a bude\u0161 mu podriaden\u00fd.",
    "44": "On ti bude po\u017ei\u010diava\u0165 a ty mu nebude\u0161 m\u00f4c\u0165 po\u017ei\u010da\u0165; on bude hlavou, a ty bude\u0161 chvostom.",
    "45": "V\u0161etky tieto kliatby na teba do\u013eahn\u00fa a dochytia \u0165a, k\u00fdm \u0165a nezni\u010dia, preto\u017ee si nepo\u010d\u00faval hlas P\u00e1na, svojho Boha, a nezachov\u00e1val si jeho pr\u00edkazy a ustanovenia, ktor\u00e9 nariadil;",
    "46": "a ony bud\u00fa naveky znameniami a z\u00e1zrakmi na tebe a na tvojom potomstve,",
    "47": "preto\u017ee si nesl\u00fa\u017eil P\u00e1novi, svojmu Bohu, s rados\u0165ou a vesel\u00fdm srdcom za v\u0161etku jeho \u0161tedros\u0165.",
    "48": "Preto o hlade, sm\u00e4de, nahote a vo v\u0161etkom nedostatku bude\u0161 sl\u00fa\u017ei\u0165 svojmu nepriate\u013eovi, ktor\u00e9ho na teba po\u0161le P\u00e1n; \u017eelezn\u00e9 jarmo uval\u00ed na tvoju \u0161iju, k\u00fdm \u0165a nezni\u010d\u00ed.",
    "49": "P\u00e1n dovedie na teba cudz\u00ed n\u00e1rod z\u010faleka, z kon\u010d\u00edn, zeme, ktor\u00fd prilet\u00ed ako orol. N\u00e1rod, ktor\u00e9ho re\u010di neporozumie\u0161,",
    "50": "n\u00e1rod ukrutn\u00fd, \u010do neu\u0161etr\u00ed starca, ani sa nezmiluje nad deckom.",
    "51": "Pohlce plody tvojho dobytka a \u00farodu tvojej zeme, tak\u017ee zahynie\u0161; neponech\u00e1 ti ani p\u0161enicu, ani olej, ani st\u00e1da dobytka, ani \u010driedy oviec, k\u00fdm \u0165a celkom nezni\u010d\u00ed.",
    "52": "Obkoles\u00ed \u0165a vo v\u0161etk\u00fdch tvojich mest\u00e1ch, zni\u010d\u00ed v\u0161etky tvoje vysok\u00e9 a pevn\u00e9 hradby, na ktor\u00e9 si sa spoliehal, v celej tvojej krajine. Obk\u013e\u00fa\u010den\u00fd bude\u0161 vo v\u0161etk\u00fdch bydlisk\u00e1ch po celej tvojej krajine, ktor\u00fa ti d\u00e1 P\u00e1n, tvoj Boh.",
    "53": "V stave obk\u013e\u00fa\u010denia z \u00fazkosti a biedy, ktorou \u0165a bude nepriate\u013e tr\u00e1pi\u0165, bude\u0161 jes\u0165 plod svojho \u017eivota, m\u00e4so svojich synov a dc\u00e9r, ktor\u00e9 ti d\u00e1 P\u00e1n, tvoj Boh.",
    "54": "Aj precitliven\u00fd a rozmaznan\u00fd mu\u017e medzi vami bude z\u00e1vidie\u0165 vlastn\u00e9mu bratovi, ba aj svojej man\u017eelke, ktor\u00e1 sp\u00e1va v jeho lone,",
    "55": "a synom, \u010do mu e\u0161te ostali, a ned\u00e1 z m\u00e4sa svojich synov nikomu, lebo nebude ma\u0165 in\u0161ie v obk\u013e\u00fa\u010den\u00ed a v biede, ktorou \u0165a bud\u00fa tr\u00e1pi\u0165 tvoji nepriatelia vo v\u0161etk\u00fdch tvojich mest\u00e1ch.",
    "56": "Prejemnel\u00e1 a rozmaznan\u00e1 \u017eena spomedzi v\u00e1s, ktor\u00e1 pre jemnos\u0165 a tu\u010dnotu ani nechodila po zemi, ba ani len nohu nepolo\u017eila na zem, bude z\u00e1vidie\u0165 svojmu mu\u017eovi, ktor\u00fd sp\u00e1va v jej lone, m\u00e4so svojho syna a dc\u00e9ry,",
    "57": "ba aj l\u00f4\u017eko maternice, ktor\u00e9 vyjde z jej \u017eivota, a naroden\u00e9 decko, lebo bud\u00fa ich jes\u0165 potajomky v nedostatku z obk\u013e\u00fa\u010denia a spusto\u0161enia, ktor\u00fdm \u0165a bude mori\u0165 tvoj nepriate\u013e.",
    "58": "Ak nebude\u0161 zachov\u00e1va\u0165 a plni\u0165 v\u0161etky slov\u00e1 tohoto z\u00e1kona, ktor\u00e9 s\u00fa nap\u00edsan\u00e9 v tejto knihe, a ak sa nebude\u0161 b\u00e1\u0165 toho sl\u00e1vneho a stra\u0161n\u00e9ho mena, P\u00e1na, svojho Boha,",
    "59": "P\u00e1n rozmno\u017e\u00ed tvoje rany a rany tvojho potomstva, rany ve\u013ek\u00e9 a ustavi\u010dn\u00e9, choroby stra\u0161n\u00e9 a trval\u00e9.",
    "60": "Dopust\u00ed na teba v\u0161etky egyptsk\u00e9 pohromy, ktor\u00fdch si sa b\u00e1l, a bud\u00fa visie\u0165 na tebe.",
    "61": "K tomu e\u0161te P\u00e1n privedie na teba v\u0161etky choroby a rany, ktor\u00e9 nie s\u00fa nap\u00edsan\u00e9 v tejto knihe, k\u00fdm \u0165a nezni\u010d\u00ed.",
    "62": "A zostane z v\u00e1s len m\u00e1lo\u010do, hoci predt\u00fdm v\u00e1s bolo tak mnoho ako hviezd na nebi, lebo si nepo\u010d\u00faval hlas P\u00e1na, svojho Boha.",
    "63": "A ako mal P\u00e1n z v\u00e1s rados\u0165, ke\u010f v\u00e1m preukazoval dobrodenia a ke\u010f v\u00e1s rozmno\u017eoval, tak bude ma\u0165 rados\u0165, ke\u010f v\u00e1s bude ni\u010di\u0165 a hubi\u0165, aby v\u00e1s vyhubil z krajiny, do ktorej vch\u00e1dza\u0161, aby si ju vlastnil.",
    "64": "P\u00e1n \u0165a rozo\u017eenie medzi v\u0161etky n\u00e1rody z jedn\u00e9ho konca zeme na druh\u00fd koniec a tam bude\u0161 sl\u00fa\u017ei\u0165 in\u00fdm bohom, ktor\u00fdch nepozn\u00e1\u0161 a ktor\u00fdch nepoznali ani tvoji otcovia, drev\u00e1m a kame\u0148om.",
    "65": "Ale ani medzi n\u00e1rodmi nebude\u0161 ma\u0165 pokoja a tvoja noha nebude ma\u0165 odpo\u010dinku, lebo P\u00e1n ti d\u00e1 srdce prestra\u0161en\u00e9, oko vyciven\u00e9 a du\u0161u utr\u00e1pen\u00fa \u017eia\u013eom.",
    "66": "Tvoj \u017eivot bude visie\u0165 na nitke pred tebou. Nocou i d\u0148om bude\u0161 v strachu a nebude\u0161 si ist\u00fd \u017eivotom.",
    "67": "R\u00e1no bude\u0161 vravie\u0165: \"Keby u\u017e bol ve\u010der!\" a ve\u010der zasa: \"Keby u\u017e bolo r\u00e1no!\" pre hr\u00f4zu svojho srdca, ktorou sa bude\u0161 desi\u0165, a pre tie veci, na ktor\u00e9 bude\u0161 h\u013eadie\u0165 svojimi o\u010dami.",
    "68": "P\u00e1n \u0165a zavedie zasa tou cestou na lodiach do Egypta, o ktorom som ti povedal: \"Nesmie\u0161 ho viac uvidie\u0165\" - a tam budete predan\u00ed svojim nepriate\u013eom za otrokov a otrokyne a u\u017e sa nen\u00e1jde nik, kto by si v\u00e1s k\u00fapil.\""
}