{
    "1": "Manasses mal dvan\u00e1s\u0165 rokov, ke\u010f za\u010dal kra\u013eova\u0165, a p\u00e4\u0165desiatp\u00e4\u0165 rokov kra\u013eoval v Jeruzaleme. Meno jeho matky bolo Hafsiba.",
    "2": "Robil, \u010do sa P\u00e1novi nep\u00e1\u010di, pod\u013ea o\u0161klivost\u00ed n\u00e1rodov, ktor\u00e9 P\u00e1n vyhnal pred Izraelitmi.",
    "3": "Zasa postavil v\u00fd\u0161iny, ktor\u00e9 dal zb\u00fara\u0165 jeho otec Ezechi\u00e1\u0161, postavil olt\u00e1re B\u00e1lovi, urobil A\u0161eru, ako urobil izraelsk\u00fd kr\u00e1\u013e Achab, kla\u0148al sa cel\u00e9mu nebesk\u00e9mu vojsku a sl\u00fa\u017eil mu.",
    "4": "Staval olt\u00e1re aj v P\u00e1novom chr\u00e1me, o ktorom P\u00e1n povedal: \"V Jeruzaleme polo\u017e\u00edm svoje meno.\"",
    "5": "Postavil toti\u017e v oboch n\u00e1dvoriach P\u00e1novho chr\u00e1mu olt\u00e1re cel\u00e9mu nebesk\u00e9mu vojsku.",
    "6": "Previedol svojho syna cez ohe\u0148, zaoberal sa ve\u0161ten\u00edm a \u010darodejn\u00edctvom, obstaral si vyvol\u00e1va\u010dov duchov a h\u00e1da\u010dov, robil teda mno\u017estvo vec\u00ed, ktor\u00e9 sa P\u00e1novi nep\u00e1\u010dia, aby ho popudzoval.",
    "7": "Aj sochu A\u0161ery, ktor\u00fa urobil postavil v chr\u00e1me, o ktorom P\u00e1n povedal D\u00e1vidovi a jeho synovi \u0160alam\u00fanovi: \"V tomto chr\u00e1me a v Jeruzaleme, ktor\u00fd som si vyvolil zo v\u0161etk\u00fdch kme\u0148ov Izraela, polo\u017e\u00edm svoje meno naveky.",
    "8": "A nedopust\u00edm viac, aby Izrael vykro\u010dil z krajiny, ktor\u00fa som dal ich otcom, ak bud\u00fa bedlivo zachov\u00e1va\u0165 v\u0161etko, \u010do som im prik\u00e1zal, a v\u0161etky z\u00e1kony, ktor\u00e9 im dal m\u00f4j slu\u017eobn\u00edk Moj\u017ei\u0161.\"",
    "9": "Len\u017ee neposl\u00fachli a Manasses ich zviedol, \u017ee konali hor\u0161ie ako n\u00e1rody, ktor\u00e9 P\u00e1n vyhubil spred Izraelitov.",
    "10": "A P\u00e1n hovoril prostredn\u00edctvom svojich sluhov prorokov:",
    "11": "\"Preto\u017ee Manasses, kr\u00e1\u013e J\u00fadu, p\u00e1chal tieto ohavnosti a konal hor\u0161ie, ne\u017e konali pred n\u00edm Amorej\u010dania, ba svojimi modlami zviedol aj J\u00fadu na hriech,",
    "12": "toto hovor\u00ed P\u00e1n, Boh Izraela: H\u013ea, ja privediem ne\u0161\u0165astie na Jeruzalem a na J\u00fadu, \u017ee ka\u017ed\u00e9mu, kto bude o tom po\u010du\u0165, bude cvend\u017ea\u0165 v obidvoch u\u0161iach.",
    "13": "A na Jeruzalem roztiahnem mieru Sam\u00e1rie a v\u00e1hu Achabovho domu a Jeruzalem vytriem, ako sa vytiera misa: vyutiera sa a obr\u00e1ti hore dnom:",
    "14": "Tak zavrhnem zvy\u0161ky svojho dedi\u010dstva a vyd\u00e1m ich do ruky ich nepriate\u013eov. Bud\u00fa koris\u0165ou a plenom pre v\u0161etk\u00fdch nepriate\u013eov,",
    "15": "preto\u017ee robili, \u010do sa mne nep\u00e1\u010di, a popudzovali ma odo d\u0148a; \u010do ich otcovia vy\u0161li z Egypta, a\u017e po dne\u0161n\u00fd de\u0148.\"",
    "16": "Manasses vylieval aj nevinn\u00fa krv v takom ve\u013ekom mno\u017estve, \u017ee vrchom naplnila Jeruzalem, okrem hriechu, na ktor\u00fd naviedol J\u00fadu, ke\u010f robil, \u010do sa P\u00e1novi nep\u00e1\u010di.",
    "17": "Ostatok Manassesov\u00fdch dej\u00edn, v\u0161etko, \u010do vykonal, i hriech, ktor\u00fd sp\u00e1chal, je op\u00edsan\u00fd v Knihe letopisov j\u00fadskych kr\u00e1\u013eov.",
    "18": "Potom sa Manasses ulo\u017eil k svojim otcom a pochovali ho v z\u00e1hrade jeho domu, v z\u00e1hrade Ozu. Namiesto neho sa stal kr\u00e1\u013eom jeho syn Amon. -",
    "19": "Amon mal dvadsa\u0165dva rokov, ke\u010f sa stal kr\u00e1\u013eom, a dva roky kra\u013eoval v Jeruzaleme. Meno jeho matky bolo Mesalemet, dc\u00e9ra Harusa z Jeteby.",
    "20": "Robil, \u010do sa P\u00e1novi nep\u00e1\u010di, ako robil jeho otec Manasses.",
    "21": "Kr\u00e1\u010dal celkom po ceste, po ktorej i\u0161iel jeho otec, sl\u00fa\u017eil modl\u00e1m, ktor\u00fdm sl\u00fa\u017eil jeho otec, a kla\u0148al sa im.",
    "22": "Opustil P\u00e1na, Boha svojich otcov, a nekr\u00e1\u010dal po P\u00e1novej ceste.",
    "23": "Amonovi sluhovia sa sprisahali proti nemu a kr\u00e1\u013ea zabili v jeho dome.",
    "24": "Ale vidiecky \u013eud pobil v\u0161etk\u00fdch, \u010do sa sprisahali proti kr\u00e1\u013eovi Amonovi, a vidiecky \u013eud ustanovil namiesto neho za kr\u00e1\u013ea jeho syna Jozi\u00e1\u0161a.",
    "25": "Ostatok Amonov\u00fdch dej\u00edn, \u010do vykonal, je op\u00edsan\u00e9 v Knihe letopisov j\u00fadskych kr\u00e1\u013eov.",
    "26": "Pochovali ho v jeho hrobe, v z\u00e1hrade Ozu. Namiesto neho sa stal kr\u00e1\u013eom jeho syn Jozi\u00e1\u0161."
}