{
    "1": "Toto hovor\u00ed P\u00e1n: \"Cho\u010f a k\u00fap hlinen\u00fd kr\u010dah, pojmi niektor\u00fdch star\u0161\u00edch z \u013eudu a star\u0161\u00edch z k\u0148azov,",
    "2": "cho\u010f do \u00fadolia Ben-Hinom, ktor\u00e9 je pri vchode Hrn\u010diarskej br\u00e1ny, a vyhl\u00e1s tam slov\u00e1, ktor\u00e9 ti budem hovori\u0165.",
    "3": "Povie\u0161: Po\u010dujte slovo P\u00e1novo, kr\u00e1li J\u00fadu a obyvatelia Jeruzalema! Toto hovor\u00ed P\u00e1n z\u00e1stupov, Boh Izraela: H\u013ea, privediem na toto miesto pohromu, \u017ee zacvend\u017e\u00ed v u\u0161iach ka\u017ed\u00e9mu, kto o tom po\u010duje.",
    "4": "Preto\u017ee ma opustili a odcudzili mi toto miesto, okiadzali na \u0148om cudz\u00edch bohov, ktor\u00fdch nepoznali ani oni, ani ich otcovia, ani j\u00fadski kr\u00e1li, a naplnili toto miesto nevinnou krvou;",
    "5": "budovali v\u00fd\u0161iny B\u00e1lovi, aby v ohni spa\u013eovali svoje dietky na obetu B\u00e1lovi - \u010do som im neprikazoval a nenaria\u010foval, ani na myse\u013e mi to nepri\u0161lo.",
    "6": "Preto, h\u013ea, pr\u00eddu dni - hovor\u00ed P\u00e1n, a toto miesto sa u\u017e nebude vola\u0165 Tofetom a \u00fadol\u00edm Ben-Hinom, ale \u00dadol\u00edm vra\u017edenia.",
    "7": "Zmar\u00edm na tomto mieste radu J\u00fadu a Jeruzalema, pozr\u00e1\u017eam ich pred ich nepriate\u013eom me\u010dom rukou t\u00fdch, \u010do im siahaj\u00fa na \u017eivot, ale ich m\u0155tvoly vyd\u00e1m na pokrm vt\u00e1kom neba a zverine zeme.",
    "8": "A toto miesto obr\u00e1tim na hr\u00f4zu a v\u00fdsmech: ka\u017ed\u00fd, kto popri \u0148om prejde, zhroz\u00ed sa a bude sa posmieva\u0165 jeho ran\u00e1m.",
    "9": "Budem ich k\u0155mi\u0165 m\u00e4som ich synov a m\u00e4som ich dc\u00e9r, ka\u017ed\u00fd bude jes\u0165 m\u00e4so svojho bl\u00ed\u017eneho v obliehan\u00ed a \u00fazkosti, ke\u010f ich bud\u00fa zviera\u0165 nepriatelia a t\u00ed, \u010do im siahnu na \u017eivot.",
    "10": "Potom rozbi kr\u010dah pred o\u010dami mu\u017eov, ktor\u00ed i\u0161li s tebou.",
    "11": "I povie\u0161 im: Toto hovor\u00ed P\u00e1n z\u00e1stupov: Tak rozbijem tento \u013eud a toto mesto, ako sa rozbije hlinen\u00e1 n\u00e1doba, \u017ee sa viac nescel\u00ed. A v Tofete bud\u00fa pochov\u00e1va\u0165 pre nedostatok pohrebi\u0161\u0165a.",
    "12": "Takto nalo\u017e\u00edm s t\u00fdmto miestom a s jeho obyvate\u013emi - hovor\u00ed P\u00e1n. Toto mesto urob\u00edm podobn\u00fdm Tofetu.",
    "13": "Domy Jeruzalema a domy j\u00fadskych kr\u00e1\u013eov bud\u00fa teda zne\u010disten\u00e9 ako p\u00f4da Tofetu: v\u0161etky domy, na strech\u00e1ch ktor\u00fdch okiadzali v\u0161etky nebesk\u00e9 vojsk\u00e1 a liali n\u00e1poje cudz\u00edm bohom.\" -",
    "14": "Jeremi\u00e1\u0161 potom pri\u0161iel z Tofetu, kam ho poslal prorokova\u0165 P\u00e1n, zastal na n\u00e1dvor\u00ed P\u00e1novho domu a vravel cel\u00e9mu n\u00e1rodu:",
    "15": "\"Toto hovor\u00ed P\u00e1n z\u00e1stupov, Boh Izraela: H\u013ea, privediem na toto mesto a na v\u0161etky mest\u00e1 v jeho okol\u00ed ka\u017ed\u00fa pohromu, ktorou som im pohrozil. Ve\u010f vzopreli svoju \u0161iju a nechc\u00fa posl\u00facha\u0165 moje slov\u00e1!\""
}