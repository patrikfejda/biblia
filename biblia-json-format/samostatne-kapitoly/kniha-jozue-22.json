{
    "1": "Vtedy Jozue povolal Rubenovcov, Gadovcov a polovicu Manassesovho kme\u0148a",
    "2": "a vravel im: \"Splnili ste v\u0161etko, \u010do v\u00e1m nariadil P\u00e1nov slu\u017eobn\u00edk Moj\u017ei\u0161, aj m\u0148a ste posl\u00fachli vo v\u0161etkom, \u010do som v\u00e1m rozk\u00e1zal.",
    "3": "Za ten dlh\u00fd \u010das a\u017e dodnes ste neopus\u0165 svojich bratov a verne ste zachovali rozkaz P\u00e1na, svojho Boha.",
    "4": "Ke\u010f P\u00e1n, v\u00e1\u0161 Boh, nateraz udelil pokoj va\u0161im bratom, ako im pris\u013e\u00fabil vr\u00e1\u0165te sa teraz a cho\u010fte do svojich stanov, do svojej vlastnej krajiny, ktor\u00fa v\u00e1m dal P\u00e1nov slu\u017eobn\u00edk Moj\u017ei\u0161 na druhej strane Jord\u00e1nu.",
    "5": "Len na to ve\u013emi dbajte, aby ste konali pod\u013ea pr\u00edkazu a z\u00e1kona, ktor\u00fd v\u00e1m ulo\u017eil P\u00e1nov slu\u017eobn\u00edk Moj\u017ei\u0161: milova\u0165 P\u00e1na, svojho Boha, kr\u00e1\u010da\u0165 po v\u0161etk\u00fdch jeho cest\u00e1ch, zachov\u00e1va\u0165 jeho pr\u00edkazy, prilipn\u00fa\u0165 k nemu, sl\u00fa\u017ei\u0165 mu cel\u00fdm svoj\u00edm srdcom a celou svojou du\u0161ou.\"",
    "6": "Jozue ich po\u017eehnal a prepustil ich. Nato sa odobrali do svojich stanov.",
    "7": "Jednej polovici Manassesovho kme\u0148a dal Moj\u017ei\u0161 podiel v B\u00e1\u0161ane, druhej jeho polovici dal zasa Jozue (podiel) s ich bratmi na z\u00e1padnej strane Jord\u00e1nu. A ke\u010f ich Jozue prep\u00fa\u0161\u0165al do ich stanov, e\u0161te ich po\u017eehnal.",
    "8": "Povedal im: \"Vr\u00e1\u0165te sa do svojich stanov s bohat\u00fdm majetkom a s po\u010detn\u00fdm dobytkom, so striebrom, zlatom, me\u010fou, \u017eelezom a premnoh\u00fdm \u0161atstvom Pode\u013ete sa o to, \u010do ste ukoristili u svojich nepriate\u013eov, so svojimi bratmi!\"",
    "9": "Rubenovci, Gadovci a polovica Manassesovho kme\u0148a sa teda vydali na spiato\u010dn\u00fa cestu od Izraelov\u00fdch synov zo \u0160\u00edla v krajine Kana\u00e1n, aby sa vr\u00e1tili do krajiny Gala\u00e1d, do krajiny svojho podielu, ktor\u00e1 pre\u0161la do ich vlastn\u00edctva na rozkaz, ktor\u00fd dal prostredn\u00edctvom Moj\u017ei\u0161a P\u00e1n.",
    "10": "Ke\u010f do\u0161li k jord\u00e1nskym Ku\u017ee\u013eovit\u00fdm kopcom, ktor\u00e9 s\u00fa e\u0161te v krajine Kana\u00e1n, postavili Rubenovci, Gadovci a polovica Manassesovho kme\u0148a tam pri Jord\u00e1ne olt\u00e1r, ve\u013ek\u00fd, z\u010faleka vidite\u013en\u00fd olt\u00e1r.",
    "11": "Tu sa dopo\u010duli Izraelovi synovia tak\u00fato zves\u0165: \"Rubenovci, Gadovci a polovica Manassesovho kme\u0148a si postavili olt\u00e1r proti krajine Kana\u00e1n, na jord\u00e1nskych ku\u017ee\u013eovit\u00fdch kopcoch, z druhej strany Izraelov\u00fdch synov.\"",
    "12": "Ke\u010f sa to teda Izraelovi synovia dozvedeli, zhroma\u017edil sa v\u0161etok izraelsk\u00fd \u013eud do \u0160\u00edla, aby vytiahol proti nim do boja.",
    "13": "Nato Izraelovi synovia poslali k Rubenovcom, Gadovcom a k polovici Manassesovho kme\u0148a do krajiny Gala\u00e1d Fin\u00e9sa, syna k\u0148aza Eleazara,",
    "14": "a s n\u00edm desa\u0165 n\u00e1\u010deln\u00edkov, po jednom n\u00e1\u010deln\u00edkovi z ka\u017ed\u00e9ho kme\u0148a Izraelov\u00fdch pokolen\u00ed. Boli to kme\u0148ov\u00ed n\u00e1\u010deln\u00edci jednotliv\u00fdch Izraelov\u00fdch pokolen\u00ed.",
    "15": "Oni do\u0161li k Rubenovcom, Gadovcom a k polovici Manassesovho kme\u0148a do krajiny Gala\u00e1d a vraveli im:",
    "16": "\"Toto v\u00e1m odkazuje v\u0161etok P\u00e1nov \u013eud: \u010co je to za vierolomnos\u0165, ktorej ste sa dopustili proti Izraelovmu Bohu?! T\u00fdm, \u017ee ste si postavili olt\u00e1r, odvr\u00e1tili ste sa dnes od P\u00e1na, ba dnes ste sa t\u00fdm vzb\u00farili proti P\u00e1novi.",
    "17": "Nesta\u010d\u00ed n\u00e1m fegorsk\u00e1 nepr\u00e1vos\u0165, od ktorej sme sa neo\u010distili dodnes, lebo trest za jednu ur\u00e1\u017eku pre\u0161iel na cel\u00fa P\u00e1novu pospolitos\u0165?!",
    "18": "Vy ste sa v\u0161ak dnes chceli odvr\u00e1ti\u0165 od P\u00e1na. A keby ste sa dnes vzb\u00farili proti P\u00e1novi, u\u017e zajtra by sa rozhneval na cel\u00fa Izraelovu pospolitos\u0165.",
    "19": "Ak sa v\u00e1m zd\u00e1, \u017ee va\u0161a vlastn\u00e1 krajina je ne\u010dist\u00e1, tak prejdite do krajiny, ktor\u00fa vlastn\u00ed P\u00e1n, kde je P\u00e1nov pr\u00edbytok, a usa\u010fte sa medzi nami. Ale neb\u00farte sa proti P\u00e1novi a neb\u00farte sa ani proti n\u00e1m t\u00fdm, \u017ee si staviate olt\u00e1r okrem olt\u00e1ra P\u00e1na, n\u00e1\u0161ho Boha.",
    "20": "\u010ci sa nedopustil Zareho syn Achan vierolomnosti pri kliatbe? A (P\u00e1nov) hnev do\u013eahol na cel\u00fa Izraelovu pospolitos\u0165. A on nebol jedin\u00fd, ktor\u00fd zomrel za svoj hriech.\" -",
    "21": "Rubenovci, Gadovci a polovica Manassesovho kme\u0148a odpovedali n\u00e1\u010deln\u00edkom izraelsk\u00fdch kme\u0148ov:",
    "22": "\"V\u0161emoh\u00faci Boh, P\u00e1n - v\u0161emoh\u00faci Boh, P\u00e1n to vie a mus\u00ed to vedie\u0165 aj Izrael: Ak to bola vzbura alebo vierolomnos\u0165 proti P\u00e1novi, tak nech n\u00e1s dnes nechr\u00e1ni!",
    "23": "Ak sme si postavili olt\u00e1r preto, aby sme sa odvr\u00e1tili od P\u00e1na, alebo ak sa to stalo preto, aby sme na \u0148om prin\u00e1\u0161ali celostn\u00e9 \u017eertvy a obety, alebo aby sme na \u0148om obetovali pokojn\u00e9 \u017eertvy, nech n\u00e1s s\u00e1m P\u00e1n vol\u00e1 na zodpovednos\u0165!",
    "24": "Naozaj zodpovedne a od\u00f4vodnene sme to urobili. Povedali sme si toti\u017e: Zajtra povedia va\u0161i synovia na\u0161im synom. \"\u010co m\u00e1te vy od P\u00e1na, Izraelovho Boha?",
    "25": "P\u00e1n predsa polo\u017eil medzi n\u00e1s a v\u00e1s, Rubenovi a Gadovi synovia, Jord\u00e1n ako hranicu. Vy nem\u00e1te nijak\u00fd podiel na P\u00e1novi.\" A tak va\u0161e deti nakoniec prived\u00fa na\u0161e k tomu, aby sa neb\u00e1li P\u00e1na.",
    "26": "Preto sme si povedali: Dajme sa teda do pr\u00e1ce a postavme si olt\u00e1r, len\u017ee nie na celostn\u00e9 \u017eertvy a obety,",
    "27": "ale preto, aby bol svedectvom medzi nami a vami a na\u0161imi potomkami, ktor\u00ed pr\u00eddu po n\u00e1s, \u017ee sme ochotn\u00ed kona\u0165 P\u00e1novu slu\u017ebu pred jeho tv\u00e1rou svojimi celopalmi, \u017eertvami a pokojn\u00fdmi obetami. Takto v bud\u00facnosti nebud\u00fa m\u00f4c\u0165 poveda\u0165 va\u0161i synovia na\u0161im synom: \"Nem\u00e1te podiel na P\u00e1novi.\"",
    "28": "\u010ealej sme si povedali: A keby to aj chceli v bud\u00facnosti poveda\u0165 \u010di u\u017e n\u00e1m alebo na\u0161im potomkom, (odpovieme im): Pozrite na stavebn\u00fd sloh P\u00e1novho olt\u00e1ra, ktor\u00fd zhotovili na\u0161i otcovia, nie v\u0161ak na celostn\u00e9 \u017eertvy ani na obety, ale preto, aby bol svedectvom",
    "29": "Kie\u017e je \u010faleko od n\u00e1s aby sme sa vzb\u00farili proti P\u00e1novi a odvr\u00e1tili sa dnes od P\u00e1na stavbou olt\u00e1ra na celopaly, \u017eertvy a pokojn\u00e9 obety okrem olt\u00e1ra P\u00e1na, n\u00e1\u0161ho Boha, ktor\u00fd je pred jeho pr\u00edbytkom!\" -",
    "30": "Ke\u010f k\u0148az Fin\u00e9s, vodcovia \u013eudu a izraelsk\u00ed kme\u0148ov\u00ed n\u00e1\u010deln\u00edci, ktor\u00ed boli s n\u00edm, vypo\u010duli slov\u00e1, ktor\u00e9 predniesli Rubenovci, Gadovci a Manassesovci, p\u00e1\u010dilo sa im to.",
    "31": "A k\u0148az Fin\u00e9s, Eleazarov syn, povedal Rubenovcom, Gadovcom a Manassesovcom: \"Dnes vieme, \u017ee je uprostred n\u00e1s P\u00e1n, lebo ste sa nedopustili nijakej vierolomnosti proti P\u00e1novi. Teraz ste vytrhli Izraelov\u00fdch synov z P\u00e1novej ruky.\"",
    "32": "Potom sa k\u0148az Fin\u00e9s, Eleazarov syn, a n\u00e1\u010deln\u00edci vr\u00e1tili od Rubenovcov a Gadovcov z krajiny Gala\u00e1d k Izraelov\u00fdm synom do krajiny Kana\u00e1n a priniesli im odpove\u010f.",
    "33": "Odpove\u010f sa Izraelov\u00fdm synom p\u00e1\u010dila a Izraelovi synovia chv\u00e1lili Boha a u\u017e nehovorili, \u017ee vytiahnu proti nim do boja a spusto\u0161ia krajinu, v ktorej b\u00fdvaj\u00fa Rubenovci a Gadovci.",
    "34": "A Rubenovci a Gadovci nazvali olt\u00e1r \"E D\" (to jest Svedectvo); lebo (povedali) on je svedectvom medzi nami, \u017ee P\u00e1n je Boh."
}