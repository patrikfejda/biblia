{
    "1": "Po Aodovej smrti synovia Izraela op\u00e4\u0165 robili, \u010do je zl\u00e9 v P\u00e1nov\u00fdch o\u010diach.",
    "2": "Preto ich P\u00e1n vydal do ruky kana\u00e1nskeho kr\u00e1\u013ea Jabina, ktor\u00fd kra\u013eoval v Asore. Jeho vojvodca bol Sisara, ktor\u00fd s\u00eddlil v pohanskom Harosete.",
    "3": "Tu volali Izraelovi synovia k P\u00e1novi. Mal toti\u017e dev\u00e4\u0165sto \u017eelezn\u00fdch vozov a dvadsa\u0165 rokov n\u00e1ramne utl\u00e1\u010dal Izraelov\u00fdch synov. -",
    "4": "V tom \u010dase s\u00fadila Izrael Lapidotova man\u017eelka, proroky\u0148a Debora.",
    "5": "Debora sed\u00e1vala pod palmou medzi Ramou a Betelom na Efraimskom pohor\u00ed a Izraelovi synovia prich\u00e1dzali k nej ta hore na s\u00fad.",
    "6": "Tu dala zavola\u0165 Abinoemovho syna Baraka z Neftaliho Kadesa a povedala mu: \"P\u00e1n, Izraelov Boh, ti rozkazuje: Cho\u010f, tiahni na vrch T\u00e1bor a vezmi so sebou desa\u0165tis\u00edc mu\u017eov z Neftaliho synov a zo Zabulonov\u00fdch synov!",
    "7": "Jabinovho vojvodcu Sisaru ti s jeho vozmi a z\u00e1stupmi privediem k potoku Ki\u0161on a d\u00e1m ti ho do ruky.\"",
    "8": "Barak jej odpovedal: \"Ak p\u00f4jde\u0161 ty so mnou, p\u00f4jdem aj ja, ale ak ty nep\u00f4jde\u0161, nep\u00f4jdem ani ja.\"",
    "9": "Povedala: \"Pravda\u017ee p\u00f4jdem s tebou, ale sl\u00e1va z v\u00fdpravy, na ktor\u00fa sa vyber\u00e1\u0161, nebude patri\u0165 tebe, lebo P\u00e1n vyd\u00e1 Sisaru do ruky \u017eeny.\" Potom Debora vstala a i\u0161la s Barakom (do Kadesa).",
    "10": "Barak zvolal Zabulona a Neftaliho (do Kadesa) a vytiahlo za n\u00edm desa\u0165tis\u00edc mu\u017eov. I\u0161la s n\u00edm aj Debora.",
    "11": "Kenejec Heber sa kedysi oddelil od ostatn\u00fdch Kenejcov, synov Moj\u017ei\u0161ovho svokra Hobaba, a postavil si stan a\u017e k dubine Senim pri Kadese. -",
    "12": "Tu ozn\u00e1mili Sisarovi, \u017ee Abinoemov syn Barak vytiahol na vrch T\u00e1bor.",
    "13": "Nato Sisara zvolal v\u0161etky svoje bojov\u00e9 vozy, dev\u00e4\u0165sto \u017eelezn\u00fdch vozov, a v\u0161etko mu\u017estvo, ktor\u00e9mu velil, z pohansk\u00e9ho Haroseta k potoku Ki\u0161onu.",
    "14": "Tu povedala Debora Barakovi: \"Hor' sa! Lebo toto je de\u0148, ke\u010f P\u00e1n vyd\u00e1 Sisaru do tvojej ruky. \u010ci nep\u00f4jde s\u00e1m P\u00e1n pred tebou?\" Barak teda zost\u00fapil z\u00a0vrchu T\u00e1bor a\u00a0desa\u0165tis\u00edc mu\u017eov za n\u00edm.",
    "15": "A P\u00e1n uviedol do zm\u00e4tku Sisaru, v\u0161etky jeho bojov\u00e9 vozy a v\u0161etko jeho vojsko (me\u010dom) pred Barakom. Sisara zosko\u010dil z voza a utekal pe\u0161i.",
    "16": "Ale Barak prenasledoval vozy a vojsko a\u017e do pohansk\u00e9ho Haroseta, a tak cel\u00e9 Sisarovo vojsko padlo ostr\u00edm me\u010da. Neostal ani jedin\u00fd. -",
    "17": "Sisara utekal pe\u0161i ku stanu man\u017eelky Kenejca Hebera Jahel. - Bol toti\u017e mier medzi asorsk\u00fdm kr\u00e1\u013eom Jabinom a medzi domom Kenejcu Hebera.",
    "18": "Jahel vy\u0161la Sisarovi v \u00fastrety a prihovorila sa mu: \"Vojdi, m\u00f4j pane, vojdi ku mne! Neboj sa!\" Vo\u0161iel teda k nej do stanu a zakryla ho prikr\u00fdvkou.",
    "19": "Po\u017eiadal ju: \"Daj sa mi napi\u0165 trochu vody, lebo som sm\u00e4dn\u00fd.\" I otvorila mech s mliekom a dala sa mu napi\u0165. A zase ho prikryla. -",
    "20": "Potom jej povedal: \"Postav sa ku vchodu do stanu! Ke\u010f niekto pr\u00edde a op\u00fdta sa \u0165a: \"Je tu vo\u013eakto?\" - odpovie\u0161: \"Nie je!\"",
    "21": "Tu Heberova man\u017eelka Jahel vzala stanov\u00fd kol\u00edk, do ruky vzala kladivo, potichu vo\u0161la k nemu a vrazila mu kol\u00edk do sl\u00fach tak, \u017ee prenikol a\u017e do zeme. - Od \u00fanavy toti\u017e zaspal. - A tak zomrel.",
    "22": "Ako Barak prenasledoval Sisaru, vy\u0161la mu v \u00fastrety Jahel a povedala mu: \"Po\u010f, uk\u00e1\u017eem ti mu\u017ea, ktor\u00e9ho h\u013ead\u00e1\u0161!\" Vo\u0161iel teda k nej a h\u013ea, Sisara le\u017eal m\u0155tvy a kol\u00edk mal v sluch\u00e1ch.",
    "23": "Tak Boh v ten de\u0148 upon\u00ed\u017eil kana\u00e1nskeho kr\u00e1\u013ea Jabina pred Izraelov\u00fdmi synmi.",
    "24": "A ruka Izraelov\u00fdch synov \u010doraz tvrd\u0161ie doliehala na kana\u00e1nskeho kr\u00e1\u013ea Jabina, a\u017e kana\u00e1nskeho kr\u00e1\u013ea Jabina zni\u010dili."
}