{
    "1": "P\u00e1n hovoril Moj\u017ei\u0161ovi:",
    "2": "\"Prik\u00e1\u017e Izraelitom odstr\u00e1ni\u0165 z t\u00e1bora v\u0161etk\u00fdch, \u010do trpia na malomocenstvo alebo na v\u00fdtok semena, alebo \u010do sa po\u0161kvrnili nejakou m\u0155tvolou.",
    "3": "Ako mu\u017ea tak aj \u017eenu vyk\u00e1\u017e z t\u00e1bora, aby nepo\u0161kvrnili t\u00e1bor, lebo ja b\u00fdvam uprostred v\u00e1s!\"",
    "4": "lzraeliti urobili tak a odstr\u00e1nili ich z t\u00e1bora. Izraeliti urobili tak, ako P\u00e1n nariadil Moj\u017ei\u0161ovi.",
    "5": "P\u00e1n hovoril Moj\u017ei\u0161ovi:",
    "6": "\"Povedz lzraelitom: Ak sa niektor\u00fd mu\u017e alebo \u017eena dopust\u00ed hriechu vo\u010di bl\u00ed\u017enemu, pri\u010dom sa sprenever\u00ed P\u00e1novi a tak uval\u00ed na seba previnenie,",
    "7": "nech prizn\u00e1 svoj hriech, ktor\u00e9ho sa dopustil, spreneveru nahrad\u00ed v plnej cene, prid\u00e1 k tomu p\u00e4tinu a d\u00e1 tomu, vo\u010di komu sa previnil.",
    "8": "No ak ten nem\u00e1 nijak\u00e9ho pr\u00edbuzn\u00e9ho, ktor\u00e9mu by bolo mo\u017eno spreneveren\u00e9 vr\u00e1ti\u0165, tak spreneveren\u00e9 pripadne P\u00e1novi pre k\u0148aza, okrem barana za hriech, ktor\u00fdm sa mu z\u00edska zmierenie.",
    "9": "Ka\u017ed\u00e1 pod\u00e1vacia obeta zo v\u0161etk\u00fdch posv\u00e4tn\u00fdch darov Izraelitov, ktor\u00e9 prines\u00fa, bude patri\u0165 k\u0148azovi.",
    "10": "Jemu bud\u00fa patri\u0165 posv\u00e4tn\u00e9 dary od kohoko\u013evek. \u010coko\u013evek sa odovzd\u00e1 k\u0148azovi, bude patri\u0165 jemu!\"",
    "11": "P\u00e1n povedal Moj\u017ei\u0161ovi:",
    "12": "\"Hovor Izraelitom a povedz im: Keby sa niektor\u00e9mu mu\u017eovi previnila \u017eena a bola by mu nevern\u00e1,",
    "13": "keby s \u0148ou in\u00fd obcoval, jej mu\u017e by v\u0161ak o tom nevedel, lebo sa po\u0161kvrnila v tajnosti, tak\u017ee nem\u00f4\u017ee proti nej vyst\u00fapi\u0165 nijak\u00fd svedok, nik ju neprichytil",
    "14": "a zmocnil by sa ho duch \u017eiarlivosti a \u017eiarlil by na svoju \u017eenu, \u017ee sa po\u0161kvrnila, alebo ak by ho pochytil duch \u017eiarlivosti a bol by \u017eiarliv\u00fd na svoju \u017eenu, aj ke\u010f sa nepo\u0161kvrnila,",
    "15": "tak nech mu\u017e privedie svoju \u017eenu ku k\u0148azovi a s \u0148ou nech prinesie aj obetn\u00fd dar, desatinu efy ja\u010dmennej m\u00faky, olej na \u0148u nenaleje, ani neprid\u00e1 kadidlo, lebo je to obeta \u017eiarlivosti, obeta prezradenia pripom\u00ednaj\u00faca hriech.",
    "16": "K\u0148az ju privedie a postav\u00ed pred P\u00e1na.",
    "17": "Potom k\u0148az naberie do hlinenej n\u00e1doby posv\u00e4tnej vody a k\u0148az vezme trochu prachu z podlahy st\u00e1nku a nasype ho do vody.",
    "18": "K\u0148az postav\u00ed \u017eenu pred P\u00e1na, rozpust\u00ed jej vlasy na hlave a do r\u00fak jej vlo\u017e\u00ed obetu prezradenia, \u010di\u017ee obetu \u017eiarlivosti. Voda kliatby a trpkosti bude v k\u0148azovej ruke.",
    "19": "Tu k\u0148az zaprisah\u00e1 \u017eenu a povie jej: \"Ak s tebou neobcoval nik cudz\u00ed a ak si sa neprevinila a nepo\u0161kvrnila odvtedy, \u010do si sa vydala za svojho mu\u017ea, tak ti t\u00e1to voda kliatby a trpkosti neu\u0161kod\u00ed;",
    "20": "ak si sa v\u0161ak previnila, odkedy si vydat\u00e1 za svojho mu\u017ea, ak si sa po\u0161kvrnila t\u00fdm, \u017ee s tebou niekto obcoval okrem tvojho mu\u017ea,\"",
    "21": "- teraz k\u0148az zaprisah\u00e1 \u017eenu zariekan\u00edm a kliatbou a k\u0148az povie \u017eene: \"Nech \u0165a P\u00e1n urob\u00ed v\u00fdstrahou pod\u013ea kliatby a zariekania uprostred tvojho \u013eudu, nech P\u00e1n d\u00e1 ochromie\u0165 tvojim bedr\u00e1m a napuchn\u00fa\u0165 tvojmu lonu.",
    "22": "T\u00e1to voda kliatby nech vojde do tvojich vn\u00fatornost\u00ed, aby napuchlo tvoje lono a aby tvoje bedr\u00e1 ochromeli.\" \u017dena odpovie: \"Nech sa stane, nech sa stane!\"",
    "23": "Potom k\u0148az nap\u00ed\u0161e t\u00fato kliatbu na l\u00edstok a zmyje ho vo vode horkosti.",
    "24": "A potom d\u00e1 vodu kliatby a horkosti \u017eene vypi\u0165, aby voda kliatby a horkosti do nej vnikla ako trpk\u00e1 boles\u0165.",
    "25": "Potom k\u0148az vezme zo \u017eenin\u00fdch r\u00fak obetu \u017eiarlivosti, pod\u00e1 ju ako potravinov\u00fa obetu pred P\u00e1nom a polo\u017e\u00ed ju na olt\u00e1r.",
    "26": "Z potravinovej obety k\u0148az vezme pln\u00fa hrs\u0165 a sp\u00e1li to na olt\u00e1ri. Nato d\u00e1 \u017eene vypi\u0165 vodu.",
    "27": "Ke\u010f jej d\u00e1 vypi\u0165 vodu, potom, ak sa po\u0161kvrnila a bola nevern\u00e1 svojmu mu\u017eovi, voda do nej vnikne ako trpk\u00e1 boles\u0165, lono jej napuchne a bedr\u00e1 jej ochromej\u00fa, a tak bude \u017eena prekliata na v\u00fdstrahu uprostred svojho \u013eudu.",
    "28": "Ak sa v\u0161ak \u017eena nepo\u0161kvrnila, ak je nevinn\u00e1, nestane sa jej ni\u010d a bude \u010falej rodi\u0165 deti.",
    "29": "Toto je z\u00e1kon o \u017eiarlivosti. Ak sa teda niektor\u00e1 \u017eena previn\u00ed odvtedy, \u010do je vydat\u00e1 za svojho mu\u017ea, a ak sa po\u0161kvrn\u00ed,",
    "30": "alebo ak niektor\u00e9ho mu\u017ea pochyt\u00ed duch \u017eiarlivosti a bude \u017eiarli\u0165 na svoju \u017eenu, nech postav\u00ed \u017eenu pred P\u00e1na a k\u0148az s \u0148ou urob\u00ed celkom pod\u013ea tohoto z\u00e1kona.",
    "31": "Man\u017eel bude bez viny, \u017eena si v\u0161ak odpyk\u00e1 svoj hriech.\""
}