{
    "1": "Po\u010dujte slovo, ktor\u00e9 P\u00e1n hovor\u00ed k v\u00e1m, dom Izraelov.",
    "2": "Toto hovor\u00ed P\u00e1n: \"Cest\u00e1m n\u00e1rodov sa nepri\u00fa\u010dajte a znamen\u00ed nebies sa ne\u013eakajte, ako sa ich \u013eakaj\u00fa n\u00e1rody.",
    "3": "Ve\u010f z\u00e1kony n\u00e1rodov s\u00fa ni\u010d, je to drevo zo\u0165at\u00e9 v hore, dielo r\u00fak umelca sekerou.",
    "4": "Kr\u00e1\u0161lia ich striebrom a zlatom, upev\u0148uj\u00fa ich klinmi a kladivom, aby sa nekn\u00edsali.",
    "5": "S\u00fa ako m\u00e1toha na uhorkovisku: nehovoria; treba ich nosi\u0165, lebo nechodia. Nebojte sa ich, ve\u010f neubl\u00ed\u017eia, ale ani dobro kona\u0165 nevl\u00e1dzu.\"",
    "6": "Ni\u010d ti nie je podobn\u00e9, Pane, ty si ve\u013ek\u00fd a ve\u013ek\u00e9 i mocn\u00e9 je tvoje meno.",
    "7": "Kto by sa \u0165a neb\u00e1l, kr\u00e1\u013e n\u00e1rodov? \u00c1no, tebe to patr\u00ed, ve\u010f medzi v\u0161etk\u00fdmi mudrcmi n\u00e1rodov a vo v\u0161etk\u00fdch ich kr\u00e1\u013eovstv\u00e1ch nie je ti ni\u010d podobn\u00e9.",
    "8": "Hl\u00fapi a sprost\u00ed s\u00fa dovedna, ich n\u00e1uka je ni\u010domn\u00e1. Drevo je to,",
    "9": "striebro kovan\u00e9, donesen\u00e9 z Tar\u0161i\u0161u, a zlato z Of\u00edru; dielo umelca a r\u00fak zlieva\u010da. \u010cerven\u00fd a fialov\u00fd purpur je ich odev, v\u0161etko je to dielo umelcov.",
    "10": "Ale P\u00e1n je opravdiv\u00fd Boh, on je Boh \u017eiv\u00fd a ve\u010dn\u00fd kr\u00e1\u013e, od jeho prchkosti trasie sa zem, n\u00e1rody nevydr\u017eia jeho hnev.",
    "11": "Takto budete o nich hovori\u0165: \"Bohovia, ktor\u00ed nestvorili nebo a zem, t\u00ed sa stratia zo zeme a spod neba.\"",
    "12": "Zem stvoril svojou mocou, svojou m\u00fadros\u0165ou postavil svet a svoj\u00edm d\u00f4vtipom rozp\u00e4l nebes\u00e1.",
    "13": "Ke\u010f sa ozve, na nebi zahu\u010dia vody, od kon\u010d\u00edn zeme dv\u00edha oblaky, k da\u017e\u010fu prip\u00e1ja hromy a vietor zo svojich sklad\u00ed\u0161\u0165 vyp\u00fa\u0161\u0165a.",
    "14": "Osprostel ka\u017ed\u00fd \u010dlovek, vedomosti nem\u00e1, hanby sa do\u017eil pre modlu ka\u017ed\u00fd zlieva\u010d, lebo klamom s\u00fa jeho liatiny a ducha nieto v nich.",
    "15": "Ni\u010dotou s\u00fa, dielom na posmech, v de\u0148 svojho nav\u0161t\u00edvenia zahyn\u00fa.",
    "16": "Jakubov \u00fadel nie je tak\u00fdto, n\u00edm je Stvorite\u013e v\u0161etk\u00e9ho. A Izrael je kme\u0148 jemu vlastn\u00fd, P\u00e1n z\u00e1stupov je jeho meno.",
    "17": "Pozberaj zo zeme svoj batoh, ob\u010dan obliehan\u00e9ho mesta.",
    "18": "Lebo toto hovor\u00ed P\u00e1n: \"H\u013ea, tento raz vyhod\u00edm \u010faleko obyvate\u013eov krajiny a dopust\u00edm na nich \u00fazkos\u0165, aby (ma) na\u0161li.\"",
    "19": "Beda mi pre moju skazu, moja rana je bolestn\u00e1! Predsa som povedal: \"\u00c1no, to je moja nemoc, unesiem ju.\"",
    "20": "M\u00f4j stan je zvalen\u00fd, roztrhan\u00e9 v\u0161etky povr\u00e1zky, synovia ma nechali, niet ich; niet, kto by mi znova stan roztiahol a rozvinul moje plachty.",
    "21": "Ve\u010f pastieri konali nerozumne a neh\u013eadali P\u00e1na; preto neprospievali, ich st\u00e1da s\u00fa rozpr\u00e1\u0161en\u00e9 v\u0161etky.",
    "22": "\u010cuj! Ide ak\u00fdsi ch\u00fdr: ve\u013ek\u00fd lomoz zo severnej krajiny, aby z miest J\u00fadska urobil p\u00fa\u0161\u0165, pr\u00edbytok \u0161akalov.",
    "23": "\"Ja viem, Pane, \u017ee \u010dlovek nem\u00e1 v moci svoju cestu, \u010dlovek nem\u00e1 v moci svoju p\u00fa\u0165 ani usmernenie svojich krokov.",
    "24": "Karhaj ma, Pane, ale mierne, nie v svojom hneve, aby si ma nerozdrvil.\"",
    "25": "Vylej svoj hnev na n\u00e1rody, ktor\u00e9 \u0165a nepoznaj\u00fa, a na pokolenia, ktor\u00e9 nevz\u00fdvaj\u00fa tvoje meno, ve\u010f vyjedli Jakuba, vyjedli ho, zni\u010dili a spusto\u0161ili jeho nivy."
}