{
    "1": "Tu si Boh spomenul na Noema a na v\u0161etku zver a v\u0161etok dobytok, ktor\u00fd bol s n\u00edm v kor\u00e1be, a Boh dal zavia\u0165 vetru nad zemou a vody upad\u00e1vali.",
    "2": "Zatvorili sa aj \u017eriedla hlbo\u010d\u00edn a nebesk\u00e9 priepusty a prestal pr\u0161a\u0165 d\u00e1\u017e\u010f z neba.",
    "3": "Vody pr\u00fadili a odtekali a vracali sa zo zeme a po stop\u00e4\u0165desiatich d\u0148och v\u00f4d ubudlo.",
    "4": "A v siedmom mesiaci, na sedemn\u00e1sty de\u0148 mesiaca kor\u00e1b zastal na vrchu Ararat.",
    "5": "Vody odch\u00e1dzali a upad\u00e1vali a\u017e do desiateho mesiaca. V prv\u00fd de\u0148 desiateho mesiaca sa zjavili temen\u00e1 vrchov.",
    "6": "A ke\u010f uplynulo \u0161tyridsa\u0165 dn\u00ed Noe otvoril okno kor\u00e1ba, ktor\u00e9 bol urobil,",
    "7": "a vypustil krkavca. On odlietal a vracal sa, k\u00fdm nevyschli vody na zemi.",
    "8": "Po \u0148om vypustil holubicu, aby zvedel, \u010di sa u\u017e vody stiahli zo zeme.",
    "9": "Ale ke\u010f holubica nena\u0161la miesto, kde by spo\u010dinula jej noha, vr\u00e1tila sa sp\u00e4\u0165 k nemu do kor\u00e1ba, lebo vody boli e\u0161te na povrchu celej zeme. On vystrel ruku, chytil ju a vzal ju k sebe do kor\u00e1ba.",
    "10": "Potom \u010dakal \u010fal\u0161\u00edch sedem dn\u00ed a op\u00e4\u0165 vypustil z kor\u00e1ba holubicu.",
    "11": "A holubica priletela k nemu iba v podve\u010der a v zob\u00e1ku mala \u010derstv\u00fa olivov\u00fa ratoles\u0165.",
    "12": "Tu Noe poznal, \u017ee vody zo zeme zmizli. \u010cakal v\u0161ak e\u0161te \u010fal\u0161\u00edch sedem dn\u00ed a zasa vypustil holubicu, ale t\u00e1 sa u\u017e k nemu nevr\u00e1tila.",
    "13": "V \u0161es\u0165stoprvom roku teda, v prvom mesiaci, v prv\u00fd de\u0148 mesiaca vyschli vody na zemi.",
    "14": "Tu Noe odstr\u00e1nil strechu kor\u00e1ba, aby videl, a zemsk\u00fd povrch bol such\u00fd.",
    "15": "V druhom mesiaci, na dvadsiaty siedmy de\u0148 mesiaca bola zem such\u00e1. Vtedy povedal Boh Noemovi:",
    "16": "Vyjdi z kor\u00e1ba ty aj tvoja \u017eena, tvoji synovia a \u017eeny tvojich synov s tebou!",
    "17": "A vyve\u010f v\u0161etky druhy \u017eivo\u010d\u00edchov, ktor\u00e9 s\u00fa s tebou: vt\u00e1ctvo, dobytok a v\u0161etky plazy, \u010do sa plazia po zemi, aby sa hem\u017eili na zemi a aby sa mno\u017eili a nap\u013a\u0148ali zem.\"",
    "18": "Vy\u0161iel teda Noe a jeho synovia, jeho \u017eena a \u017eeny jeho synov s n\u00edm;",
    "19": "v\u0161etka zver, v\u0161etky plazy a v\u0161etko vt\u00e1ctvo, v\u0161etko, \u010do sa pohybuje na zemi, vy\u0161lo pod\u013ea svojich druhov z kor\u00e1ba.",
    "20": "Tu Noe postavil P\u00e1novi olt\u00e1r, vzal zo v\u0161etk\u00e9ho \u010dist\u00e9ho dobytka a zo v\u0161etk\u00fdch \u010dist\u00fdch vt\u00e1kov a priniesol z\u00e1paln\u00fa obetu na olt\u00e1ri.",
    "21": "I zavo\u0148al P\u00e1n pr\u00edjemn\u00fa v\u00f4\u0148u a povedal si: \u201eU\u017e nikdy viac neprek\u013eajem zem pre \u010dloveka, lebo zm\u00fd\u0161\u013eanie \u013eudsk\u00e9ho srdca je od mladosti zl\u00e9. Preto u\u017e nikdy nevyhub\u00edm v\u0161etko \u017eiv\u00e9, ako som to urobil.",
    "22": "K\u00fdm potrv\u00e1 zem, nikdy neprestane sejba a \u017eatva, chladno a teplo, leto a zima, de\u0148 a noc.\u201c"
}