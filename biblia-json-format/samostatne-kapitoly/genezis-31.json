{
    "1": "I za\u010dul re\u010d Labanov\u00fdch synov, ako vraveli: \"Pobral Jakub v\u0161etko, \u010do mal n\u00e1\u0161 otec, a z toho, \u010do patrilo n\u00e1\u0161mu otcovi, z\u00edskal v\u0161etko toto bohatstvo.\"",
    "2": "Aj na Labanovej tv\u00e1ri vybadal, \u017ee nebol k nemu tak\u00fd pr\u00edvetiv\u00fd ako predt\u00fdm.",
    "3": "Vtedy P\u00e1n povedal Jakubovi: \"Vr\u00e1\u0165 sa sp\u00e4\u0165 do krajiny svojich otcov a k svojim pr\u00edbuzn\u00fdm! Ja budem s tebou.\"",
    "4": "Preto si Jakub dal zavola\u0165 R\u00e1chel a Liu na pole",
    "5": "a povedal im: \" Ja vid\u00edm na tv\u00e1ri v\u00e1\u0161ho otca, \u017ee nie je ku mne tak\u00fd pr\u00edvetiv\u00fd ako predt\u00fdm, hoci Boh m\u00f4jho otca bol so mnou.",
    "6": "Vy samy viete, \u017ee som z celej sily sl\u00fa\u017eil v\u00e1\u0161mu otcovi.",
    "7": "V\u00e1\u0161 otec ma v\u0161ak oklamal a desa\u0165 r\u00e1z zmenil moju odmenu. No Boh nedal, aby mi u\u0161kodil:",
    "8": "Ke\u010f povedal: \"Bodkast\u00e9 bud\u00fa tvojou odmenou,\" v\u0161etky ovce don\u00e1\u0161ali strakat\u00e9, ke\u010f zasa povedal: \"Pruhovan\u00e9 bud\u00fa tvojou odmenou,\" v\u0161etky ovce don\u00e1\u0161ali pruhovan\u00e9.",
    "9": "Boh vzal st\u00e1da v\u00e1\u0161mu otcovi a dal ich mne.",
    "10": "V \u010dase, ke\u010f sa beh\u00e1vali st\u00e1da, zdvihol som o\u010di a vo sne som videl, \u017ee capy, ktor\u00e9 sk\u00e1kali na samice, boli pruhovan\u00e9, bodkast\u00e9 a strakat\u00e9.",
    "11": "A Bo\u017e\u00ed anjel mi vo sne hovoril: \"Jakub!\" Ja som odpovedal: \"Tu som!\"",
    "12": "Vtedy mi povedal: \"Pozdvihni o\u010di a pozeraj. V\u0161etky capy, \u010do sk\u00e1\u010du na samice, s\u00fa pruhovan\u00e9, bodkast\u00e9 a strakat\u00e9. Ja som videl v\u0161etko, \u010do ti Laban vykonal.",
    "13": "Ja som Boh z Betelu, kde si ty pomazal pomn\u00edk a kde si mi urobil s\u013eub. Teraz sa len zober, od\u00ed\u010f z tejto krajiny a vr\u00e1\u0165 sa do svojej rodnej krajiny!\"",
    "14": "R\u00e1chel a Lia mu vraveli: \"M\u00e1me my e\u0161te podiel alebo dedi\u010dstvo v dome n\u00e1\u0161ho otca?!",
    "15": "Neboli sme pre\u0148 ako cudzinky? Ve\u010f n\u00e1s predal a \u010do ut\u0155\u017eil, na\u010disto prem\u00e1rnil.",
    "16": "Ozaj v\u0161etko bohatstvo, ktor\u00e9 Boh od\u0148al n\u00e1\u0161mu otcovi, patr\u00ed n\u00e1m a na\u0161im de\u0165om. Preto teda urob v\u0161etko, \u010do ti k\u00e1\u017ee Boh!\"",
    "17": "Jakub sa teda pobral, posadil svoje deti a svoje \u017eeny na \u0165avy,",
    "18": "vzal so sebou v\u0161etok svoj statok a v\u0161etok svoj majetok, ktor\u00fd z\u00edskal v Mezopot\u00e1mii, toti\u017eto statok, ktor\u00fd mu patril, \u010do si nadobudol, a \u0161iel k svojmu otcovi Iz\u00e1kovi do krajiny Kana\u00e1n.",
    "19": "Laban odi\u0161iel striha\u0165 ovce a R\u00e1chel zatia\u013e ukradla svojmu otcovi dom\u00e1cich b\u00f4\u017eikov.",
    "20": "Jakub klamal Aramej\u010dana Labana, lebo utajoval pred n\u00edm, \u017ee chce ujs\u0165.",
    "21": "A tak sa dal na \u00fatek so v\u0161etk\u00fdm, \u010do mu patrilo, r\u00fdchlo prebrodil rieku a dal sa smerom ku Gala\u00e1dskym vrchom.",
    "22": "Na tret\u00ed de\u0148 ozn\u00e1mili Labanovi, \u017ee Jakub utiekol.",
    "23": "Vtedy Laban zobral so sebou svojich pr\u00edbuzn\u00fdch, hnal sa za n\u00edm sedem dn\u00ed cesty a dostihol ho na Gala\u00e1dskych vrchoch.",
    "24": "Ale Boh pri\u0161iel k Aramej\u010danovi Labanovi za noci vo sne a povedal mu: \"Chr\u00e1\u0148 sa namiesto dobr\u00e9 zle hovori\u0165 s Jakubom!\"",
    "25": "Laban dohonil Jakuba, ke\u010f Jakub rozlo\u017eil svoj stan na vrchu. Aj Laban sa so svojimi pr\u00edbuzn\u00fdmi ut\u00e1boril na vrchu Gala\u00e1d.",
    "26": "Tu Laban povedal Jakubovi: \"\u010co si to urobil? Oklamal si ma a odviedol si mi dc\u00e9ry, akoby vo vojne zajat\u00e9!",
    "27": "Pre\u010do si potajomky utiekol a okradol si ma? Neozn\u00e1mil si mi to, aby som \u0165a mohol vyprevadi\u0165 s jasotom a spevmi, s bubnami a citarami!",
    "28": "Nedovolil si mi pobozka\u0165 mojich vnukov a dc\u00e9ry! Ozaj, nerozumne si konal!",
    "29": "V mojich ruk\u00e1ch bolo urobi\u0165 v\u00e1m zlo, ale Boh tvojho otca mi minulej noci povedal: \"Chr\u00e1\u0148 sa namiesto dobre zle hovori\u0165 s Jakubom!\"",
    "30": "No ke\u010f si sa u\u017e raz vybral na cestu lebo si ve\u013emi t\u00fa\u017eil po dome svojho otca -, pre\u010do si ukradol mojich b\u00f4\u017eikov?!\"",
    "31": "Jakub vravel Labanovi: \"\u00c1no, b\u00e1l som sa, lebo som si myslel, \u017ee by si mi bol n\u00e1sil\u00edm vzal svoje dc\u00e9ry.",
    "32": "U koho v\u0161ak n\u00e1jde\u0161 svojich bohov, ten neostane na\u017eive! V pr\u00edtomnosti na\u0161ich pr\u00edbuzn\u00fdch poprezeraj, \u010do m\u00e1m so sebou, a ber si to!\" Jakub toti\u017e nevedel, \u017ee ich R\u00e1chel ukradla.",
    "33": "Nato Laban vo\u0161iel do Jakubovho stanu a do Liinho stanu i do stanu oboch sl\u00fa\u017eok, ale ni\u010d nena\u0161iel. Ke\u010f vy\u0161iel z Liinho stanu, vo\u0161iel do R\u00e1chelinho stanu.",
    "34": "R\u00e1chel v\u0161ak b\u00f4\u017eikov vzala, skryla ich do \u0165avieho sedla a sadla si na\u0148. Laban prezrel cel\u00fd stan, ale ni\u010d nena\u0161iel.",
    "35": "Povedala toti\u017e svojmu otcovi: \"Nech sa nehnev\u00e1 m\u00f4j p\u00e1n, \u017ee nem\u00f4\u017eem vsta\u0165 pred tebou. Prihodilo sa mi, \u010do sa st\u00e1va \u017een\u00e1m.\" Nu\u017e h\u013eadal, ale dom\u00e1cich b\u00f4\u017eikov nena\u0161iel.",
    "36": "Vtedy sa Jakub nahneval a vy\u010ditoval Labanovi. A podr\u00e1\u017eden\u00fd Jakub hovoril Labanovi: \"\u010c\u00edm som sa previnil a v \u010dom som sa prehre\u0161il, \u017ee ma tak n\u00e1stoj\u010divo prenasleduje\u0161",
    "37": "a prekut\u00e1va\u0161 moje? \u010co si na\u0161iel zo v\u0161etk\u00fdch vec\u00ed svojho domu?! Polo\u017e to tu pred o\u010di mojich a tvojich pr\u00edbuzn\u00fdch! Nech oni rozhodn\u00fa, kto z n\u00e1s dvoch je v pr\u00e1ve!",
    "38": "Je tomu pr\u00e1ve dvadsa\u0165 rokov, \u010do som bol u teba! Tvoje ovce a kozy nikdy nezvrhli a ja som nejedol nikdy barany z tvojho st\u00e1da.",
    "39": "Roztrhan\u00e9 som ti nikdy nedoniesol, ja som to v\u017edy nahr\u00e1dzal. Odo m\u0148a si to v\u017edy po\u017eadoval, \u010di skapalo vo dne alebo v noci.",
    "40": "Za d\u0148a som hynul od hor\u00fa\u010davy, za noci od zimy a sp\u00e1nok mi odch\u00e1dzal od o\u010d\u00ed.",
    "41": "Teraz je tomu dvadsa\u0165 rokov, \u010do som v tvojom dome. \u0160trn\u00e1s\u0165 rokov som ti sl\u00fa\u017eil za obe tvoje dc\u00e9ry a \u0161es\u0165 rokov za tvoje st\u00e1da, ale desa\u0165 r\u00e1z si mi pozmenil odmenu!",
    "42": "Keby nebol b\u00fdval so mnou Boh m\u00f4jho otca, Boh Abrah\u00e1ma a ten, ktor\u00e9ho sa boji Iz\u00e1k, tak teraz by si ma bol prepustil napr\u00e1zdno! To v\u0161ak, \u010do som pretrpel a \u010do robievali moje ruky, videl Boh, a preto \u0165a v\u010deraj\u0161ej noci varoval.\"",
    "43": "Laban odpovedal Jakubovi: \"Moje s\u00fa dc\u00e9ry, moje s\u00fa deti a moje s\u00fa st\u00e1da i v\u0161etko, \u010do vid\u00ed\u0161, je moje! Ale \u010do m\u00f4\u017eem pre svoje dc\u00e9ry a pre ich deti, ktor\u00e9 porodili, teraz urobi\u0165?",
    "44": "Nu\u017e po\u010f teraz, uzavrieme zmluvu, ty a ja! Nech je to svedectvom medzi mnou a tebou!\"",
    "45": "Vtedy Jakub vzal kame\u0148 a postavil ho ako pam\u00e4tn\u00edk.",
    "46": "Potom povedal Jakub svojim pr\u00edbuzn\u00fdm: \"Nazbierajte kame\u0148ov!\" I nabrali kame\u0148ov a urobili hromadu a na nej potom jedli.",
    "47": "Laban ju nazval Jegar sahaduta a Jakub ju nazval Gala\u00e1d.",
    "48": "Nato Laban povedal: \"T\u00e1to hromada je dnes svedkom medzi mnou a tebou.\" Preto ju nazval Gala\u00e1d",
    "49": "a Masfa (str\u00e1\u017e), lebo vravel: \"Nech P\u00e1n str\u00e1\u017ei nad nami, ke\u010f sa rozl\u00fa\u010dime!\"",
    "50": "Nesmie\u0161 zle zaobchodi\u0165 s mojimi dc\u00e9rami, ani si (nesmie\u0161) vzia\u0165 in\u00e9 \u017eeny k mojim dc\u00e9ram! Aj ke\u010f nie je pri n\u00e1s nik, h\u013ea, Boh je svedkom medzi mnou a tebou!\"",
    "51": "Laban e\u0161te hovoril Jakubovi: \"H\u013ea, t\u00e1to hromada a tento pam\u00e4tn\u00edk, ktor\u00fd som postavil, je medzi mnou a tebou!",
    "52": "T\u00e1to hromada je svedkom a svedkom je i tento pam\u00e4tn\u00edk, \u017ee ja neprekro\u010d\u00edm za t\u00fato hromadu k tebe, ani ty neprekro\u010d\u00ed\u0161 za t\u00fato hromadu a za tento pam\u00e4tn\u00edk ku mne, aby sme si \u0161kodili!",
    "53": "Boh Abrah\u00e1ma a Boh Nachora nech s\u00fadia medzi mnou a tebou!\" A Jakub prisahal na strach svojho otca Iz\u00e1ka a potom Jakub obetoval na vrchu krvav\u00fa obetu a zavolal svojich pr\u00edbuzn\u00fdch na hostinu. Po hostine prenocovali na vrchu."
}