{
    "1": "Ak\u00e1si \u017eena z man\u017eeliek prorock\u00fdch synov volala na Elizea: \"Tvoj slu\u017eobn\u00edk, m\u00f4j man\u017eel, zomrel. Ty v\u0161ak vie\u0161, \u017ee tvoj sluha bol P\u00e1nov\u00fdm ctite\u013eom. A verite\u013e pri\u0161iel vzia\u0165 si mojich dvoch synov za otrokov.\"",
    "2": "Elizeus jej odpovedal: \"\u010co m\u00e1m pre teba urobi\u0165? Povedz mi, \u010do m\u00e1\u0161 v dome?\" Odpovedala mu: \"Tvoja slu\u017eobnica nem\u00e1 v dome ni\u010d, iba za kr\u010dah oleja.\"",
    "3": "Povedal jej: \"Cho\u010f, vyp\u00fdtaj si zvonku od susediek n\u00e1doby, n\u00e1doby pr\u00e1zdne a nie m\u00e1lo!",
    "4": "Potom cho\u010f, zavri za sebou a za svojimi synmi dvere a nalievaj do t\u00fdch n\u00e1dob, pln\u00e9 v\u0161ak odkladaj!\"",
    "5": "Odi\u0161la od neho, zavrela za sebou a za svojimi synmi dvere, oni jej pod\u00e1vali a ona nalievala.",
    "6": "Ke\u010f boli n\u00e1doby pln\u00e9, povedala svojmu synovi: \"Podaj mi e\u0161te n\u00e1dobu!\" A on odpovedal: \"U\u017e niet viac n\u00e1dob.\" Vtom olej zastal.",
    "7": "Potom i\u0161la a ozn\u00e1mila to Bo\u017eiemu mu\u017eovi. On jej povedal: \"Cho\u010f, predaj olej a vypla\u0165 svojho verite\u013ea! Ty v\u0161ak a tvoji synovia \u017eite z ostatku!\" -",
    "8": "V ist\u00fd de\u0148 prech\u00e1dzal Elizeus cez Sunam. Tam bola z\u00e1mo\u017en\u00e1 \u017eena, ktor\u00e1 ho zdr\u017eala, aby si zajedol. A zaka\u017ed\u00fdm, ke\u010f tadia\u013e prech\u00e1dzal, za\u0161iel k nej, aby si zajedol chlieb.",
    "9": "Ona raz povedala svojmu mu\u017eovi: \"Pozri, viem, \u017ee je to sv\u00e4t\u00fd Bo\u017e\u00ed mu\u017e, \u010do v\u017edy chodieva popred n\u00e1s.",
    "10": "Pripravme mu mal\u00fa, murovan\u00fa horn\u00fa izbi\u010dku, dajme mu tam poste\u013e, st\u00f4l, stoli\u010dku a svietnik, aby sa tam mohol utiahnu\u0165 ke\u010f k n\u00e1m pr\u00edde.\"",
    "11": "V ktor\u00fdsi de\u0148 ta pri\u0161iel, utiahol sa do hornej izby a nocoval tam.",
    "12": "Potom povedal svojmu sluhovi Giezimu: \"Zavolaj t\u00fa Sunamitku!\" Zavolal ju a ona zastala pred n\u00edm.",
    "13": "I rozk\u00e1zal mu: \"Povedz jej: Tak bedlivo si sa o n\u00e1s starala. \u010co by som mohol pre teba urobi\u0165? M\u00e1m hovori\u0165 v tvojom z\u00e1ujme s kr\u00e1\u013eom alebo s vojensk\u00fdm velite\u013eom?\" Odpovedala: \"B\u00fdvam medzi svojimi.\"",
    "14": "On sa sp\u00fdtal: \"\u010co by sa mohlo pre \u0148u urobi\u0165?\" Giezi odpovedal: \"\u017dia\u013e, nem\u00e1 syna a jej mu\u017e je star\u00fd.\"",
    "15": "Tu povedal: \"Zavolaj ju!\" Zavolal ju a ona zastala vo dver\u00e1ch.",
    "16": "On povedal: \"Na rok o tomto \u010dase bude\u0161 nosi\u0165 v \u017eivote syna.\" Ona odpovedala: \"Nie, m\u00f4j pane, Bo\u017e\u00ed mu\u017e, nezav\u00e1dzaj svoju slu\u017eobnicu!\"",
    "17": "A \u017eena po\u010dala a porodila syna o rok v tom \u010dase, ktor\u00fd jej povedal Elizeus.",
    "18": "Ke\u010f chlapec dor\u00e1stol, i\u0161iel jedn\u00e9ho d\u0148a za svoj\u00edm otcom k \u017eencom.",
    "19": "I vravel svojmu otcovi: \"Moja hlava! Moja hlava!\" On povedal sluhovi: \"Zanes ho k jeho matke!\"",
    "20": "Ten ho vzal a zaniesol k matke. Dopoludnia jej sedel na kolen\u00e1ch, a potom zomrel.",
    "21": "Ona vy\u0161la hore, polo\u017eila ho na poste\u013e Bo\u017eieho mu\u017ea, zavrela za n\u00edm dvere a odi\u0161la.",
    "22": "Zavolala svojho mu\u017ea a povedala: \"Po\u0161li mi, pros\u00edm, jedn\u00e9ho zo sluhov a jednu oslicu. Chcem be\u017ea\u0165 k Bo\u017eiemu mu\u017eovi a hne\u010f sa vr\u00e1ti\u0165.\"",
    "23": "I sp\u00fdtal sa jej: \"Pre\u010do ide\u0161 k nemu dnes? Nie je novmesiac a nie je sobota!\" Ale odpovedala: \"Zbohom!",
    "24": "Osedlala osla a povedala svojmu sluhovi: \"\u017de\u0148 vpred! V jazde nezastavuj, iba ak ti poviem!\"",
    "25": "I\u0161la teda a pri\u0161la k Bo\u017eiemu mu\u017eovi na vrch Karmel. Ke\u010f ju Bo\u017e\u00ed mu\u017e z\u010faleka videl, povedal svojmu sluhovi Giezimu: \"Pozri, t\u00e1 Sunamitka!",
    "26": "Be\u017e jej v \u00fastrety a sp\u00fdtaj sa jej: Vod\u00ed sa ti dobre? A tvojmu mu\u017eovi? A tvojmu synovi?\" Odpovedala: \"Dobre.\"",
    "27": "Ke\u010f v\u0161ak do\u0161la na vrch k Bo\u017eiemu mu\u017eovi, objala mu nohy. Nato Giezi prist\u00fapil a chcel ju odsoti\u0165. Ale Bo\u017e\u00ed mu\u017e povedal: \"Nechaj ju, lebo m\u00e1 roztrp\u010den\u00fa du\u0161u a P\u00e1n to predo mnou skryl, neozn\u00e1mil mi to.\"",
    "28": "Ona v\u0161ak vravela: \"Azda som si \u017eiadala syna od svojho p\u00e1na?! \u010ci som nevravela: Nezav\u00e1dzaj ma!?\"",
    "29": "Vtedy povedal Giezimu: \"Prep\u00e1\u0161 si bedr\u00e1, vezmi si do ruky moju palicu a cho\u010f! Ak niekoho stretne\u0161, nepozdravuj ho a ak \u0165a niekto pozdrav\u00ed, neodpovedz mu! Potom polo\u017e moju palicu na tv\u00e1r chlapca!\"",
    "30": "Ale chlapcova matka povedala: \"Ako \u017eije P\u00e1n a ako \u017eije\u0161 ty, neopust\u00edm \u0165a!\" Nato vstal a i\u0161iel za \u0148ou.",
    "31": "Giezi \u0161iel vopred a polo\u017eil palicu na chlapcovu tv\u00e1r. Ale nebolo hlasu ani precitnutia. Vr\u00e1til sa mu teda naproti a ozn\u00e1mil mu: \"Chlapec sa neprebudil!\"",
    "32": "Ke\u010f Elizeus vo\u0161iel do domu, h\u013ea, chlapec le\u017eal m\u0155tvy na jeho posteli!",
    "33": "Vo\u0161iel teda, zavrel za nimi dvoma dvere a modlil sa k P\u00e1novi.",
    "34": "Potom vy\u0161iel hore, \u013eahol si na chlapca, \u00fasta si polo\u017eil na jeho \u00fasta, o\u010di na jeho o\u010di, ruky na jeho ruky. Ke\u010f sa tak na\u0148 sklonil, chlapcovo telo sa rozohrialo.",
    "35": "Vr\u00e1til sa, pre\u0161iel sa raz sem i tam po dome, i\u0161iel hore a vystrel sa nad neho. Nato chlapec sedem r\u00e1z k\u00fdchol a otvoril o\u010di.",
    "36": "Vtedy zavolal Gieziho a povedal: \"Zavolaj t\u00fa Sunamitku!\" I zavolal ju. Ke\u010f vo\u0161la k nemu, povedal jej: \"Vezmi si svojho syna!\"",
    "37": "Ona prist\u00fapila a padla mu k noh\u00e1m, uklonila sa a\u017e po zem, vzala si syna a vy\u0161la von. -",
    "38": "Elizeus pri\u0161iel op\u00e4\u0165 do Galgaly. V krajine v\u0161ak bol hlad. Ke\u010f prorock\u00ed synovia sedeli pred n\u00edm, povedal svojmu sluhovi: \"Postav ve\u013ek\u00fd hrniec a uvar prorock\u00fdm synom jedlo!\"",
    "39": "I vy\u0161iel ktor\u00fdsi na pole nazbiera\u0165 zeliny. Na\u0161iel div\u00fa burinu a nazbieral z nej pln\u00fd pl\u00e1\u0161\u0165 div\u00fdch uhoriek. Potom i\u0161iel a pokr\u00e1jal to do hrnca na pokrm, lebo to nepoznali.",
    "40": "Naberali to \u013eu\u010fom na jedenie, ale ke\u010f za\u010dali pokrm jes\u0165, zvolali: \"Smr\u0165 je v hrnci, Bo\u017e\u00ed mu\u017e!\" a nemohli jes\u0165.",
    "41": "On rozk\u00e1zal: \"Doneste m\u00faku!\" Vysypal ju do hrnca a povedal: \"Naberte \u013eu\u010fom, nech jedia!\" A v hrnci nebolo ni\u010d \u0161kodliv\u00e9. -",
    "42": "Z B\u00e1l-Salisy pri\u0161iel ak\u00fdsi \u010dlovek a doniesol Bo\u017eiemu mu\u017eovi chlieb z prvot\u00edn: dvadsa\u0165 ja\u010dmenn\u00fdch chleb\u00edkov a drven\u00e9 zrno vo svojej kapse. I povedal: \"Daj to \u013eu\u010fom jes\u0165!\"",
    "43": "Jeho sluha v\u0161ak vravel: \"Ako m\u00e1m toto predlo\u017ei\u0165 sto chlapom?\" Ale on povedal: \"Daj to \u013eu\u010fom jes\u0165, lebo toto hovor\u00ed P\u00e1n: Bud\u00fa jes\u0165 a (e\u0161te) zv\u00fd\u0161i.\"",
    "44": "I predlo\u017eil im to a oni jedli a (e\u0161te aj) zv\u00fd\u0161ilo, pod\u013ea P\u00e1novho slova."
}