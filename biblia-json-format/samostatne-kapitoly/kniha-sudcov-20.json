{
    "1": "Tu vytiahli v\u0161etci Izraeliti od Dana a\u017e po Bersabu, aj krajina Gala\u00e1d, a z\u00e1stup sa zhroma\u017edil ako jeden mu\u017e k P\u00e1novi do Masfy.",
    "2": "Dostavili sa vodcovia v\u0161etk\u00e9ho \u013eudu, v\u0161etk\u00fdch izraelsk\u00fdch kme\u0148ov, na zhroma\u017edenie Bo\u017eieho \u013eudu, \u0161tyristotis\u00edc pe\u0161iakov vyzbrojen\u00fdch me\u010dom.",
    "3": "Benjam\u00ednovci sa dopo\u010duli, \u017ee Izraeliti vytiahli do Masfy. Izraeliti sa p\u00fdtali: \"Povedzte len, ako sa stal tento zlo\u010din?\"",
    "4": "A levita, man\u017eel zavra\u017edenej \u017eeny, odpovedal takto: \"So svojou ved\u013eaj\u0161ou \u017eenou som pri\u0161iel do Benjam\u00ednovej Gabay, aby som (tam) prenocoval.",
    "5": "Obyvatelia Gabay v\u0161ak povstali proti mne. V noci obstali pre m\u0148a dom. M\u0148a chceli zabi\u0165 a moju ved\u013eaj\u0161iu \u017eenu tak zn\u00e1silnili, \u017ee zomrela.",
    "6": "Chytil som svoju ved\u013eaj\u0161iu \u017eenu, rozsekal som ju a rozoslal som ju po celom \u00fazem\u00ed Izraelovho dedi\u010dn\u00e9ho vlastn\u00edctva, lebo sa dopustili ohavn\u00e9ho \u010dinu v Izraeli.",
    "7": "H\u013ea, ste tu v\u0161etci, Izraelovi synovia! Pora\u010fte sa, rozhodnite tu!\"",
    "8": "Nato povstal v\u0161etok \u013eud ako jeden mu\u017e a volal: \"Nik z n\u00e1s nep\u00f4jde do svojho stanu. Nik z n\u00e1s sa neodoberie do svojho domu.",
    "9": "Teraz toto urob\u00edme s Gabaou: \"Pod\u013ea l\u00f3sa (vytiahneme) proti nej.",
    "10": "Zo v\u0161etk\u00fdch Izraelov\u00fdch kme\u0148ov vezmeme po desa\u0165 mu\u017eov zo sta, po sto z tis\u00edca a po tis\u00edc z desa\u0165tis\u00edca, aby priniesli \u013eudu potravu. Po ich n\u00e1vrate urob\u00edme Benjam\u00ednovej Gabae, ako si zasluhuje, pod\u013ea celej ohavnosti, ktor\u00e1 sa stala v Izraeli.\"",
    "11": "A v\u0161etci Izraeliti sa zhroma\u017edili k mestu ako jeden mu\u017e, ako spojenec. -",
    "12": "Izraelsk\u00e9 kmene vyslali mu\u017eov k cel\u00e9mu Benjam\u00ednovmu kme\u0148u s odkazom: \"Ak\u00fd je to zlo\u010din, ktor\u00fd sa stal u v\u00e1s?!",
    "13": "Preto teraz vydajte t\u00fdch mu\u017eov, zlosynov Gabay, aby sme ich usmrtili a odstr\u00e1nili zlo z Izraela.\" Ale Benjam\u00ednovci nedali ni\u010d na v\u00fdzvu svojich bratov, Izraelitov,",
    "14": "ale zo v\u0161etk\u00fdch svojich miest sa zi\u0161li do Gabay, aby vytiahli do boja proti Izraelov\u00fdm synom.",
    "15": "Benjam\u00ednovcov, iba z miest, napo\u010d\u00edtali v ten de\u0148 dvadsa\u0165\u0161es\u0165tis\u00edc mu\u017eov vyzbrojen\u00fdch me\u010dom, okrem obyvate\u013eov Gabay, ktor\u00fdch napo\u010d\u00edtali sedemsto vybran\u00fdch mu\u017eov.",
    "16": "Medzi v\u0161etk\u00fdmi t\u00fdmito \u013eu\u010fmi bolo sedemsto vybran\u00fdch mu\u017eov \u013eavoruk\u00fdch. T\u00edto v\u0161etci h\u00e1dzali kame\u0148om navlas bezchybne.",
    "17": "Izraelsk\u00e9ho mu\u017estva, bez Benjam\u00ednovcov, napo\u010d\u00edtali \u0161tyristotis\u00edc mu\u017eov vyzbrojen\u00fdch me\u010dom. Boli to v\u0161etko udatn\u00ed bojovn\u00edci.",
    "18": "I vstali, \u0161li do Betela a dopytovali sa Boha. Izraeliti sa p\u00fdtali: \"Kto z n\u00e1s m\u00e1 prv\u00fd vytiahnu\u0165 do boja proti Benjam\u00ednovcom?\" P\u00e1n odpovedal: \"J\u00fada najsamprv!\" -",
    "19": "R\u00e1no Izraeliti vstali a ut\u00e1borili sa pred Gabaou.",
    "20": "Izraeliti teda vytiahli do boja proti Benjam\u00ednovcom. A izraelsk\u00e9 mu\u017estvo zaujalo bojov\u00e9 postavenie pred Gabaou.",
    "21": "Vtom v\u0161ak Benjam\u00ednovci vyrazili z Gabay a v ten de\u0148 polo\u017eili na zem dvadsa\u0165dvatis\u00edc mu\u017eov z Izraelitov.",
    "22": "Ale izraelsk\u00e9 mu\u017estvo sa vzchopilo a e\u0161te raz zaujalo bojov\u00e9 postavenie na tom mieste, kde sa zria\u010fovalo v prv\u00fd de\u0148.",
    "23": "Ale Izraeliti najprv \u0161li a plakali a\u017e do ve\u010dera pred P\u00e1nom. Potom sa op\u00fdtali P\u00e1na: \"M\u00e1me e\u0161te raz vytiahnu\u0165 do boja proti na\u0161im bratom Benjam\u00ednovcom?\" P\u00e1n odpovedal: \"Vytiahnite proti nim!\"",
    "24": "A na druh\u00fd de\u0148 Izraeliti za\u00fato\u010dili na Benjam\u00ednovcov.",
    "25": "Len\u017ee aj na druh\u00fd de\u0148 vyrazili proti nim Benjam\u00ednovci z Gabay a polo\u017eili z Izraelitov na zem e\u0161te osemn\u00e1s\u0165tis\u00edc mu\u017eov, v\u0161etko vyzbrojen\u00fdch me\u010dom. -",
    "26": "Tu vytiahli v\u0161etci Izraeliti, v\u0161etok \u013eud, a pri\u0161li do Betela. Plakali a zostali tam pred P\u00e1nom, postili sa v ten de\u0148 a\u017e do ve\u010dera a obetovali P\u00e1novi z\u00e1paln\u00e9 a pokojn\u00e9 obety.",
    "27": "Potom sa Izraeliti p\u00fdtali P\u00e1na - v t\u00fdch d\u0148och tam toti\u017e bola archa P\u00e1novej zmluvy",
    "28": "a Fin\u00e9s, syn \u00c1ronovho syna Eleazara, konal v t\u00fdch d\u0148och pred \u0148ou slu\u017ebu - a vraveli: \"M\u00e1me e\u0161te raz vytiahnu\u0165 do boja proti na\u0161im bratom Benjam\u00ednovcom? Alebo sa m\u00e1me toho vzda\u0165?\" P\u00e1n odpovedal: \"Vytiahnite! Lebo zajtra ich vyd\u00e1m do va\u0161ej ruky.\" -",
    "29": "Nato Izraeliti postavili \u013eud\u00ed do z\u00e1lohy okolo Gabay.",
    "30": "Na tret\u00ed de\u0148 vytiahli Izraeliti proti Benjam\u00ednovcom a zriadili sa ako predo\u0161l\u00e9 razy do bojov\u00e9ho postavenia proti Gabae.",
    "31": "Benjam\u00ednovci vyrazili proti \u013eudu, dali sa odreza\u0165 od mesta a za\u010dali na cest\u00e1ch, z ktor\u00fdch jedna st\u00fapala do Betela a druh\u00e1 cez pole do Gabay, zab\u00edja\u0165 - ako predo\u0161l\u00e9 razy - niektor\u00fdch z \u013eudu, asi tridsa\u0165 mu\u017eov z Izraelitov.",
    "32": "Benjam\u00ednovci sa domnievali: \"Porazili sme ich ako prv\u00fd raz.\" Izraeliti sa v\u0161ak dohovorili: \"D\u00e1me sa na \u00fatek, aby sme ich vyl\u00e1kali od mesta na cesty.\"",
    "33": "V\u0161etci Izraeliti teda vstali zo svojich stanov\u00ed\u0161\u0165 a zriadili sa pri B\u00e1ltamare. Izraelsk\u00e1 z\u00e1loha zas vyrazila zo svojho stanovi\u0161\u0165a, z\u00e1padne od Gabay.",
    "34": "Tak pritiahlo pred Gabau desa\u0165tis\u00edc mu\u017eov vybran\u00fdch z cel\u00e9ho Izraela a nastal tuh\u00fd boj. Tamt\u00ed v\u0161ak netu\u0161ili, \u017ee ich zastihla pohroma.",
    "35": "P\u00e1n pomocou Izraelitov porazil Benjam\u00ednovcov. V ten de\u0148 Izraeliti pobili z Benjam\u00ednovcov dvadsa\u0165p\u00e4\u0165tis\u00edcsto mu\u017eov, v\u0161etko vyzbrojen\u00fdch me\u010dom. -",
    "36": "Benjam\u00ednovci videli, \u017ee s\u00fa porazen\u00ed. - Izraeliti toti\u017e ustupovali pred Benjam\u00ednovcami, lebo sa spoliehali na z\u00e1lohu, ktor\u00fa postavili proti Gabae.",
    "37": "Z\u00e1loha n\u00e1hle vyrazila na Gabau a z\u00e1loha vnikla a pobila cel\u00e9 mesto ostr\u00edm me\u010da.",
    "38": "Izraeliti sa uzhovorili so z\u00e1lo\u017en\u00edkmi, \u017ee nechaj\u00fa z mesta vyst\u00fapi\u0165 chum\u00e1\u010d dymu.",
    "39": "Ke\u010f sa Izraeliti v boji obzreli - pr\u00e1ve za\u010dali Benjam\u00ednovci niektor\u00fdch z Izraelitov bi\u0165 a zabili asi tridsa\u0165 mu\u017eov v domnienke, \u017ee ich u\u017e porazili ako v prvom boji -,",
    "40": "za\u010dal u\u017e z mesta vystupova\u0165 chum\u00e1\u010d dymu. Ke\u010f sa Benjam\u00ednovci obzreli, bolo u\u017e cel\u00e9 mesto v neboty\u010dn\u00fdch plame\u0148och.",
    "41": "Tu sa Izraeliti obr\u00e1tili, ale Benjam\u00ednovci sa pre\u013eakli, lebo videli, \u017ee ich zastihla pohroma.",
    "42": "A dali sa na \u00fatek pred Izraelitmi smerom na p\u00fa\u0161\u0165. Ale boj ich aj tak zasiahol. T\u00ed, ktor\u00ed do\u0161li z mesta, sekali ich v strede.",
    "43": "Obk\u013e\u00fa\u010dili Benjam\u00ednovcov, prenasledovali ich a bili ich na v\u00fdchode a\u017e po samu Gabau.",
    "44": "Pritom padlo z Benjam\u00ednovcov osemn\u00e1s\u0165tis\u00edc mu\u017eov, v\u0161etko udatn\u00fdch bojovn\u00edkov.",
    "45": "Op\u00e4\u0165 sa obr\u00e1tili a utekali na p\u00fa\u0161\u0165 ku skale Remon. Ale na cest\u00e1ch napaberkovali z nich e\u0161te p\u00e4\u0165tis\u00edc mu\u017eov. Prenasledovali ich \u010falej a\u017e po Gidom a zabili z nich e\u0161te dvetis\u00edc mu\u017eov.",
    "46": "V\u0161etk\u00fdch padl\u00fdch Benjam\u00ednovcov bolo v ten de\u0148 dvadsa\u0165p\u00e4\u0165tis\u00edc mu\u017eov, v\u0161etko udatn\u00fdch bojovn\u00edkov vyzbrojen\u00fdch me\u010dom.",
    "47": "Na p\u00fa\u0161\u0165 ku skale Remon sa podarilo utiec\u0165 iba \u0161es\u0165sto mu\u017eom. A zostali na skale Remon \u0161tyri mesiace.",
    "48": "Izraeliti sa potom vr\u00e1tili k Benjam\u00ednovcom a pobili ich ostr\u00edm me\u010da od mu\u017eov a\u017e po dobytok, v\u00f4bec v\u0161etko, \u010do sa na\u0161lo v mest\u00e1ch. A v\u0161etky mest\u00e1, ktor\u00e9 na\u0161li, vyp\u00e1lili oh\u0148om."
}