{
    "1": "Nato sme sa pohli a tiahli sme p\u00fa\u0161\u0165ou smerom k \u010cerven\u00e9mu moru, ako n\u00e1m prik\u00e1zal P\u00e1n, a dlh\u00fd \u010das sme ok\u013eukou obch\u00e1dzali vrchy Seir.",
    "2": "Tu mi P\u00e1n hovoril:",
    "3": "\"Dos\u0165 dlho ste obch\u00e1dzali toto horstvo, teraz sa obr\u00e1\u0165te na sever!",
    "4": "A \u013eudu rozk\u00e1\u017e: Teraz prejdete cez \u00fazemie svojich bratov, Ezauov\u00fdch synov, ktor\u00ed b\u00fdvaj\u00fa na Seire a boja sa v\u00e1s; le\u017e d\u00e1vajte si ve\u013ek\u00fd pozor,",
    "5": "nebojujte proti nim, lebo v\u00e1m ned\u00e1m z ich \u00fazemia ni\u010d, ani na \u0161\u00edrku \u0161\u013eapaje, lebo vrch Seir som dal do vlastn\u00edctva Ezauovi.",
    "6": "Pokrm na jedenie si k\u00fapite od nich za peniaze, takisto i vodu na pitie si od nich k\u00fapite za peniaze.",
    "7": "Ve\u010f P\u00e1n, tvoj Boh, \u017eehnal v\u0161etk\u00fdm pr\u00e1cam tvojich r\u00fak. Vedel, \u017ee prejde\u0161 touto ve\u013ekou p\u00fa\u0161\u0165ou: u\u017e \u0161tyridsa\u0165 rokov je s tebou P\u00e1n, tvoj Boh, a nech\u00fdbalo ti ni\u010d.\"",
    "8": "Potom sme pre\u0161li ved\u013ea (\u00fazemia) na\u0161ich bratov, Ezauov\u00fdch synov, ktor\u00ed b\u00fdvaj\u00fa na Seire, cez Arabu popri Elate a Asiongaberi a tiahli sme cestou smerom k Moabskej p\u00fa\u0161ti.",
    "9": "Tu mi hovoril P\u00e1n: \"Neob\u0165a\u017euj Moab\u010danov a nebojuj proti nim, lebo ti ned\u00e1m ni\u010d z ich \u00fazemia do vlastn\u00edctva; ve\u010f Lotov\u00fdm synom som dal do vlastn\u00edctva Ar.",
    "10": "Predt\u00fdm tu b\u00fdvali Emci, \u013eud siln\u00fd, po\u010detn\u00fd a urasten\u00fd ako Enakiti.",
    "11": "Aj oni patrili k Refaimcom ako Enakiti. Moab\u010dania sa v\u0161ak volaj\u00fa Emci.",
    "12": "Na Seire predt\u00fdm b\u00fdvali Horejci, len\u017ee Ezauovi synovia ich vyhnali a zni\u010dili a osadili sa na ich mieste tak, ako to urobil Izrael v krajine svojho vlastn\u00edctva, ktor\u00fa im dal P\u00e1n.",
    "13": "Teraz sa zdvihni a prejdi cez potok Sared!\" A tak sme pre\u0161li cez potok Sared.",
    "14": "A \u010das, \u010do sme bl\u00fadili od Kade\u0161barny a\u017e po prebrodenie potoka Sared, predstavoval tridsa\u0165osem rokov, k\u00fdm nevymrelo zo stanov v\u0161etko bojaschopn\u00e9 pokolenie, ako im prisahal P\u00e1n.",
    "15": "A P\u00e1nova ruka bola proti nim, tak\u017ee \u00faplne vyhynuli zo stanov. -",
    "16": "Ke\u010f vymreli z \u013eudu v\u0161etci bojaschopn\u00ed mu\u017eovia,",
    "17": "povedal mi P\u00e1n:",
    "18": "\"Teraz p\u00f4jde\u0161 moabsk\u00fdm \u00fazem\u00edm pri (meste) Ar",
    "19": "a pr\u00edde\u0161 k Amon\u010danom, len\u017ee ich nebude\u0161 ob\u0165a\u017eova\u0165, ani bojova\u0165 proti nim, lebo ti ned\u00e1m ni\u010d z amonskej krajiny do vlastn\u00edctva, lebo som ju dal do vlastn\u00edctva Lotov\u00fdm synom.",
    "20": "Aj t\u00fato pova\u017eovali za krajinu Refaimcov; predt\u00fdm tu b\u00fdvali Refaimci. Amon\u010dania ich volaj\u00fa Zamzumim.",
    "21": "Bol to mocn\u00fd a po\u010detn\u00fd \u013eud, urasten\u00fd ako Enakiti, ale P\u00e1n ich zni\u010dil pred Amon\u010danmi a oni sa zmocnili ich vlastn\u00edctva a b\u00fdvali namiesto nich",
    "22": "ako to urobil pri Ezauov\u00fdch synoch, \u010do b\u00fdvaj\u00fa na Seire, pred ktor\u00fdmi vyhubil Horejcov, tak\u017ee zaujali ich majetok a osadili sa na ich mieste a\u017e do dne\u0161n\u00e9ho d\u0148a.",
    "23": "Aj Hevejcov, ktor\u00ed b\u00fdvali a\u017e po Gazu, zni\u010dili Kaftor\u010dania, ktor\u00ed vy\u0161li z Kaftoru a osadili sa na ich mieste. -",
    "24": "Zdvihnite sa teda, dajte sa na pochod a prejdite cez rieku Arnon! D\u00e1vam ti do ruky hesebonsk\u00e9ho kr\u00e1\u013ea, Amorej\u010dana Sehona! Za\u010dni teda dob\u00fdva\u0165 jeho krajinu a vies\u0165 proti nemu vojnu!",
    "25": "U\u017e dnes za\u010dnem vysiela\u0165 pred tebou strach a zdesenie na v\u0161etky n\u00e1rody, \u010do s\u00fa pod cel\u00fdm nebom a \u010do po\u010duj\u00fa o tebe zves\u0165. Bud\u00fa sa trias\u0165 a bed\u00e1ka\u0165 pred tebou.\"",
    "26": "Z p\u00fa\u0161te Kedemot som poslal poslov k Sehonovi, kr\u00e1\u013eovi Hesebonu, s priate\u013eskou ponukou:",
    "27": "\"Chcel by som prejs\u0165 cez tvoje \u00fazemie. I\u0161iel by som len po ceste a neodch\u00fdlil by som sa ani napravo, ani na\u013eavo.",
    "28": "Pokrm mi pred\u00e1\u0161 za peniaze, aby som mal \u010do jes\u0165, a vodu na pitie mi poskytne\u0161 tie\u017e za peniaze. Chcem iba prejs\u0165,",
    "29": "ako mi to dovolili Ezauovi synovia, ktor\u00ed b\u00fdvaj\u00fa na Seire, a Moab\u010dania, ktor\u00ed b\u00fdvaj\u00fa v Are, k\u00fdm ned\u00f4jdem k Jord\u00e1nu, do krajiny, ktor\u00fa n\u00e1m chce da\u0165 P\u00e1n, n\u00e1\u0161 Boh.\"",
    "30": "Ale Sehon, kr\u00e1\u013e Hesebonu, nechcel prista\u0165 na to, aby sme tade pre\u0161li, lebo P\u00e1n, tvoj Boh, za\u0165al jeho ducha a zatvrdil mu srdce, aby ho tak vydal tebe do ruky, ako to dnes vid\u00ed\u0161.",
    "31": "Tu mi hovoril P\u00e1n: \"H\u013ea, d\u00e1vam ti Sehona a jeho krajinu, zmocni sa jeho krajiny!\"",
    "32": "Ke\u010f Sehon vytiahol so v\u0161etk\u00fdm svoj\u00edm \u013eudom do boja proti n\u00e1m pri Jase,",
    "33": "P\u00e1n, n\u00e1\u0161 Boh, n\u00e1m ho vydal napospas a porazili sme ho i jeho synov a v\u0161etok jeho \u013eud.",
    "34": "A v tom \u010dase sme zaujali v\u0161etky jeho mest\u00e1 a roz\u0161\u00edrili sme kliatbu z\u00e1huby na v\u0161etky mest\u00e1, na mu\u017eov, \u017eeny a deti. Nenechali sme nikoho.",
    "35": "Len dobytok sme si vzali za koris\u0165 spolu s koris\u0165ou miest, ktor\u00e9 sme dobyli.",
    "36": "Od Aroeru, ktor\u00fd je na brehoch potoka Arnon, od mesta, \u010do je pri potoku, a\u017e po Gala\u00e1d nebolo dediny ani mesta, ktor\u00e9 by n\u00e1m bolo odolalo, v\u0161etky n\u00e1m vydal P\u00e1n.",
    "37": "Iba na krajinu Amonov\u00fdch synov si nevztiahol ruku, na cel\u00e9 \u00fazemie rieky Jabok, na mest\u00e1 na v\u00fd\u0161ine a na v\u0161etky mest\u00e1, o ktor\u00fdch n\u00e1m dal z\u00e1kaz P\u00e1n, n\u00e1\u0161 Boh."
}