{
    "1": "P\u00e1n prehovoril ku mne takto:",
    "2": "\"Syn \u010dloveka, obr\u00e1\u0165 si tv\u00e1r proti Gogovi v krajine Magog, ve\u013eknie\u017ea\u0165u Mosocha a Tubala, a prorokuj proti nemu.",
    "3": "Povedz: Toto hovor\u00ed P\u00e1n, Jahve: H\u013ea, ja som proti tebe, Gog, ve\u013eknie\u017ea Mosocha a Tubala.",
    "4": "Zavr\u00e1tim \u0165a a d\u00e1m ti kr\u00fa\u017eky do \u010de\u013euste, tak vyvediem teba i cel\u00e9 tvoje vojsko, kone i jazdcov, v\u0161etk\u00fdch v plnom v\u00fdstroji, ve\u013ek\u00fd z\u00e1stup so \u0161t\u00edtmi a pav\u00e9zami, v\u0161etk\u00fdch, \u010do sa ch\u00e1pu me\u010da.",
    "5": "Per\u017eania, Eti\u00f3pci a P\u00fat s\u00fa s nimi, v\u0161etci so \u0161t\u00edtom a prilbou.",
    "6": "Gomer a v\u0161etky jeho tlupy, dom Togormu, kon\u010diny severu i v\u0161etky jeho tlupy; mnoh\u00e9 n\u00e1rody s\u00fa s tebou.",
    "7": "Chystaj sa a zbroj ty i cel\u00fd tvoj z\u00e1stup, ktor\u00fd sa zhroma\u017edil k tebe, a bude\u0161 im velite\u013eom.",
    "8": "Po mnoh\u00fdch d\u0148och dostane\u0161 rozkaz, na konci rokov pr\u00edde\u0161 do krajiny vr\u00e1tenej od me\u010da, zhroma\u017edenej z mnoh\u00fdch n\u00e1rodov na vrchoch Izraela, ktor\u00e9 boli ustavi\u010dne spustnut\u00e9; z n\u00e1rodov bola vyveden\u00e1, v\u0161etci b\u00fdvaj\u00fa v bezpe\u010d\u00ed.",
    "9": "Potom vyst\u00fapi\u0161, pr\u00edde\u0161 ako v\u00edchrica, bude\u0161 ako oblak, aby si pokryl zem, ty i v\u0161etky tvoje tlupy a mnoh\u00e9 n\u00e1rody s tebou.",
    "10": "Toto hovor\u00ed P\u00e1n, Jahve: V ten de\u0148 ti pr\u00eddu na myse\u013e veci, vyh\u00fata\u0161 si zl\u00fd pl\u00e1n",
    "11": "a povie\u0161: \"P\u00f4jdem proti krajine bez ohr\u00e1d p\u00f4jdem proti pokojn\u00fdm, ktor\u00ed b\u00fdvaj\u00fa v bezpe\u010d\u00ed, v\u0161etci b\u00fdvaj\u00fa na miestach bez m\u00farov a nemaj\u00fa z\u00e1vory ani dvere,",
    "12": "aby si koristil koris\u0165 a plienil plen, aby si vystrel ruku proti za\u013eudnen\u00fdm zborenisk\u00e1m a proti \u013eudu zhroma\u017eden\u00e9mu z n\u00e1rodov, ktor\u00fd z\u00edskal imanie a majetok a b\u00fdvaj\u00fa v prostriedku zeme.",
    "13": "S\u00e1ba, a kupci Tar\u0161i\u0161u a v\u0161etci jeho levi ti bud\u00fa vravie\u0165: \"Prich\u00e1dza\u0161 koristi\u0165 koris\u0165? Zhroma\u017edil si z\u00e1stup, aby si plienil plen? Aby si odniesol striebro a zlato? Aby si zobral imanie a majetok?\"",
    "14": "Preto prorokuj, syn \u010dloveka a povedz Gogovi: Toto hovor\u00ed P\u00e1n, Jahve: Vari sa nezdvihne\u0161 v ten de\u0148, ke\u010f bude m\u00f4j \u013eud, Izrael, b\u00fdva\u0165 v bezpe\u010d\u00ed?",
    "15": "Pr\u00edde\u0161 zo svojho s\u00eddla, z kon\u010d\u00edn severu, ty a s tebou mnoh\u00e9 n\u00e1rody, v\u0161etko jazdci na ko\u0148och, ve\u013ek\u00fd z\u00e1stup a po\u010detn\u00e9 vojsko.",
    "16": "A vyst\u00fapi\u0161 proti m\u00f4jmu \u013eudu, Izraelu, ako oblak, aby si zakryl zem. Bude to na konci dn\u00ed, vtedy \u0165a privediem proti svojej krajine, aby ma poznali n\u00e1rody, ke\u010f pred ich o\u010dami na tebe, Gog, uk\u00e1\u017eem, \u017ee som sv\u00e4t\u00fd.",
    "17": "Toto hovor\u00ed P\u00e1n, Jahve: Si to ty, o kom som hovoril v d\u00e1vnych d\u0148och prostredn\u00edctvom svojich sluhov, prorokov Izraela, ktor\u00ed v t\u00fdch d\u0148och roky prorokovali, \u017ee \u0165a privediem proti nim?",
    "18": "V ten de\u0148 v\u0161ak, v de\u0148 pr\u00edchodu Goga na izraelsk\u00fa p\u00f4du - hovor\u00ed P\u00e1n, Jahve -, vzbl\u010d\u00ed mi tv\u00e1r hnevom.",
    "19": "A vo svojej \u017eiarlivosti, v ohni svojej prchlivosti hovor\u00edm: Veru\u017ee v ten de\u0148 bude v krajine Izraela ve\u013ek\u00e9 zemetrasenie.",
    "20": "Vtedy sa bud\u00fa predo mnou trias\u0165 ryby mora a vt\u00e1ci nebies, zverina po\u013ea a v\u0161etky plazy, ktor\u00e9 sa plazia po zemi, i v\u0161etci \u013eudia, \u010do s\u00fa na zemi; zr\u00facaj\u00fa sa vrchy, popadaj\u00fa bral\u00e1 a ka\u017ed\u00fd m\u00far sa zval\u00ed na zem.",
    "21": "I zavol\u00e1m na celom svojom pohor\u00ed proti nemu me\u010d - hovor\u00ed P\u00e1n, Jahve -, mu\u017e proti mu\u017eovi obr\u00e1ti me\u010d.",
    "22": "Budem sa s n\u00edm pravoti\u0165 pomocou moru a krvi; z\u00e1plave da\u017e\u010fa, kame\u0148om krupobitia, oh\u0148u a s\u00edre d\u00e1m pada\u0165 na\u0148, na jeho tlupy a na mnoh\u00e9 n\u00e1rody, ktor\u00e9 s\u00fa s n\u00edm.",
    "23": "Zveleb\u00edm, posv\u00e4t\u00edm a osl\u00e1vim sa pred o\u010dami mnoh\u00fdch n\u00e1rodov a bud\u00fa vedie\u0165, \u017ee ja som P\u00e1n."
}