{
    "1": "A teraz, Izrael, po\u010d\u00favaj prik\u00e1zania a ustanovenia, ktor\u00e9 \u0165a chcem nau\u010di\u0165 kona\u0165, aby ste \u017eili a dosiahli vlastn\u00edctvo krajiny, ktor\u00fa v\u00e1m d\u00e1 P\u00e1n, Boh va\u0161ich otcov.",
    "2": "K slov\u00e1m, ktor\u00e9 v\u00e1m hovor\u00edm, neprid\u00e1te v\u00f4bec ni\u010d, ani z nich ni\u010d neuberiete; zachov\u00e1vajte prik\u00e1zania P\u00e1na, svojho Boha, ktor\u00e9 v\u00e1m uklad\u00e1m!",
    "3": "Na vlastn\u00e9 o\u010di ste videli, \u010do P\u00e1n urobil pre B\u00e1l-Peora! Ka\u017ed\u00e9ho toti\u017e, kto sa pridal k B\u00e1l-Peorovi, P\u00e1n, tvoj Boh, vyhubil spomedzi v\u00e1s.",
    "4": "V\u00e1s v\u0161ak, \u010do sa prid\u0155\u017eate P\u00e1na, svojho Boha, zachoval pri \u017eivote a\u017e dodnes.",
    "5": "Pozri, u\u010dil som v\u00e1s prik\u00e1zaniam a ustanoveniam, ako mi nariadil P\u00e1n, m\u00f4j Boh, aby ste ich plnili aj v krajine, do ktorej tiahnete, aby ste si ju udr\u017eali ako vlastn\u00fa.",
    "6": "A zachov\u00e1te a spln\u00edte ich napospol, lebo to bude va\u0161a m\u00fadros\u0165 a rozumnos\u0165 pred n\u00e1rodmi, ktor\u00e9 zvedia o ka\u017edom tomto pr\u00edkaze a bud\u00fa vravie\u0165: \"Naozaj m\u00fadry a rozumn\u00fd je tento ve\u013ek\u00fd n\u00e1rod!\"",
    "7": "Ve\u010f kde\u017ee je n\u00e1rod tak\u00fd mocn\u00fd, ktor\u00fd by mal svojich bohov tak bl\u00edzko, ako je P\u00e1n, n\u00e1\u0161 Boh, kedyko\u013evek k nemu vol\u00e1me.",
    "8": "A kde je n\u00e1rod tak\u00fd sl\u00e1vny, ktor\u00fd by mal (tak\u00e9) spravodliv\u00e9 prik\u00e1zania a ustanovenia, ako je cel\u00fd tento z\u00e1kon, ktor\u00fd v\u00e1m dnes predklad\u00e1m? -",
    "9": "Len d\u00e1vaj pozor na seba a chr\u00e1\u0148 svoju du\u0161u ve\u013emi! Nezabudni na veci, ktor\u00e9 si videl na vlastn\u00e9 o\u010di, nech nevymizn\u00fa z tvojho srdca po v\u0161etky dni tvojho \u017eivota; le\u017e pou\u010d\u00ed\u0161 o nich svojich synov a synov svojich synov.",
    "10": "Na de\u0148, ke\u010f si st\u00e1l pred P\u00e1nom, svoj\u00edm Bohom, na Horebe, ke\u010f P\u00e1n ku mne hovoril: \"Zhroma\u017edi \u013eud, aby po\u010duli moje slov\u00e1, ktor\u00fdm ich nau\u010d\u00edm, aby sa ma b\u00e1li po v\u0161etky dni, \u010do bud\u00fa \u017ei\u0165 na zemi, a aby o nich po\u00fa\u010dali aj svojich synov.\"",
    "11": "Tu ste predst\u00fapili a st\u00e1li ste na \u00fap\u00e4t\u00ed vrchu, zatia\u013e \u010do vrch za tmy, oblakov a mr\u00e1kavy bl\u010dal oh\u0148om a\u017e do sam\u00e9ho neba.",
    "12": "A P\u00e1n hovoril k v\u00e1m z oh\u0148a; zvuk slov ste po\u010duli, ale postavu ste nevideli, okrem hlasu.",
    "13": "A ozn\u00e1mil v\u00e1m svoju zmluvu, o ktorej nariadil, aby ste ju zachovali - svojich desa\u0165 pr\u00edkazov a nap\u00edsal ich na dve kamenn\u00e9 tabule.",
    "14": "Mne v\u0161ak vtedy P\u00e1n prik\u00e1zal, aby som v\u00e1s nau\u010dil pr\u00edkazom a ustanoveniam, aby ste ich zachov\u00e1vali v krajine, do ktorej tiahnete a ktorou budete vl\u00e1dnu\u0165.",
    "15": "A vy si - pri svojich du\u0161iach - d\u00e1vajte ve\u013ek\u00fd pozor, ve\u010f ste nevideli nijak\u00fa postavu, ke\u010f k v\u00e1m P\u00e1n hovoril sprostred oh\u0148a na Horebe,",
    "16": "aby ste nepobl\u00fadili a neurobili si kresan\u00fa modlu alebo ak\u00fdko\u013evek obraz mu\u017ea alebo \u017eeny,",
    "17": "obraz nejak\u00e9ho zviera\u0165a na zemi, obraz nejak\u00e9ho vt\u00e1ka, \u010do lieta pod nebom,",
    "18": "obraz nie\u010doho, \u010do sa plaz\u00ed po zemi, obraz ryby, \u010do je vo vode pod zemou;",
    "19": "a ke\u010f zdvihne\u0161 o\u010di k nebu a uvid\u00ed\u0161 tam slnko, mesiac a hviezdy, v\u0161etky voje nebies, nedaj sa oklama\u0165 a nekla\u0148aj sa im a neuctievaj to, \u010do P\u00e1n, tvoj Boh, stvoril na osoh v\u0161etk\u00fdm n\u00e1rodom, ktor\u00e9 s\u00fa pod nebom.",
    "20": "V\u00e1s v\u0161ak P\u00e1n vzal a vyviedol z ohnivej pece, z Egypta, aby ste boli jeho dedi\u010dn\u00fdm \u013eudom, ako je to dnes.",
    "21": "Na m\u0148a sa v\u0161ak P\u00e1n rozhneval pre va\u0161e re\u010di a prisahal, \u017ee neprekro\u010d\u00edm Jord\u00e1n a nevkro\u010d\u00edm do kr\u00e1snej krajiny, ktor\u00fa ti P\u00e1n, tvoj Boh, d\u00e1 do vlastn\u00edctva.",
    "22": "Ja v\u0161ak umriem v tejto krajine a Jord\u00e1n neprekro\u010d\u00edm. Vy ho prekro\u010d\u00edte a budete vlastni\u0165 t\u00fa kr\u00e1snu krajinu.",
    "23": "D\u00e1vajte pozor, aby ste nikdy nezabudli na zmluvu, ktor\u00fa s vami uzavrel P\u00e1n, v\u00e1\u0161 Boh, alebo aby ste si neurobili ryt\u00fa modlu z t\u00fdch vec\u00ed, ktor\u00e9 ti P\u00e1n zak\u00e1zal robi\u0165.",
    "24": "Lebo P\u00e1n, tvoj Boh, je stravuj\u00faci ohe\u0148, on je \u017eiarliv\u00fd Boh. -",
    "25": "Ak budete ma\u0165 synov a vnukov a zostarnete v tejto krajine, ak sa skaz\u00edte a urob\u00edte si nejak\u00fa ryt\u00fa modlu a budete p\u00e1cha\u0165 zlo pred P\u00e1nom, svoj\u00edm Bohom, \u010d\u00edm ho rozhnev\u00e1te,",
    "26": "tak u\u017e dnes vol\u00e1m nebo a zem za svedkov proti v\u00e1m, \u017ee zakr\u00e1tko vyhyniete z krajiny, do ktorej po prekro\u010den\u00ed Jord\u00e1nu vojdete, aby ste ju vlastnili; nebudete tam dlho \u017ei\u0165, lebo budete naisto vyhuben\u00ed.",
    "27": "P\u00e1n v\u00e1s rozpr\u00e1\u0161i medzi v\u0161etky n\u00e1rody a len m\u00e1lo v\u00e1s ostane medzi n\u00e1rodmi, ku ktor\u00fdm v\u00e1s P\u00e1n zavedie.",
    "28": "Tam budete sl\u00fa\u017ei\u0165 bohom, \u010do s\u00fa dielom \u013eudsk\u00fdch r\u00fak, drevu a kame\u0148u, ktor\u00e9 nevidia, ktor\u00e9 nepo\u010duj\u00fa a ktor\u00e9 nejedia a nevo\u0148aj\u00fa.",
    "29": "Odtia\u013e bude\u0161 h\u013eada\u0165 P\u00e1na, svojho Boha, a n\u00e1jde\u0161 ho, ke\u010f ho bude\u0161 h\u013eada\u0165 z cel\u00e9ho srdca a z celej du\u0161e.",
    "30": "Ke\u010f bude\u0161 v biede a ke\u010f sa ti na konci \u010dasov vyplnia v\u0161etky tieto veci, vr\u00e1ti\u0161 sa k P\u00e1novi, svojmu Bohu, a bude\u0161 po\u010d\u00fava\u0165 jeho hlas.",
    "31": "Lebo P\u00e1n, tvoj Boh, je milosrdn\u00fd Boh; neopust\u00ed \u0165a a nezahub\u00ed a nezabudne na zmluvu, ktor\u00fa odprisahal tvojim otcom. -",
    "32": "Op\u00fdtaj sa len d\u00e1vnych \u010dias, ktor\u00e9 boli pred tebou, odvtedy, ke\u010f Boh stvoril \u010dloveka na zemi, a (dozvedaj sa) od jedn\u00e9ho kraja nebies po druh\u00fd; \u010di sa stalo nie\u010do tak\u00e9 ve\u013ek\u00e9 ako toto a \u010di bolo po\u010du\u0165 nie\u010do podobn\u00e9,",
    "33": "\u017ee by bol \u013eud tak po\u010dul hovori\u0165 z oh\u0148a hlas Bo\u017e\u00ed, ako si po\u010dul ty, a zostal si na\u017eive!",
    "34": "Alebo pok\u00fasil sa nejak\u00fd Boh pr\u00eds\u0165 a vybra\u0165 si n\u00e1rod spomedzi n\u00e1rodov nav\u0161t\u00edveniami, znameniami a z\u00e1zrakmi, v boji, rukou silnou a zdvihnut\u00fdm ramenom, za ve\u013ek\u00fdch hr\u00f4z, celkom tak, ako to urobil P\u00e1n, v\u00e1\u0161 Boh, kv\u00f4li v\u00e1m v Egypte pred va\u0161imi o\u010dami?!",
    "35": "Ty si to videl, aby si sa nau\u010dil, \u017ee P\u00e1n je prav\u00fd Boh a okrem neho in\u00e9ho niet.",
    "36": "Z neba ti dal po\u010du\u0165 svoj hlas, aby \u0165a pou\u010dil, a na zemi dal ti uzrie\u0165 svoj mohutn\u00fd ohe\u0148 a po\u010dul si jeho slov\u00e1 sprostred oh\u0148a.",
    "37": "Preto\u017ee miloval tvojich otcov, vyvolil si ich potomstvo a teba osobne vyviedol svojou ve\u013ekou mocou z Egypta,",
    "38": "aby spred teba vyhnal n\u00e1rody, ktor\u00e9 s\u00fa mocnej\u0161ie a silnej\u0161ie ako ty, a aby \u0165a voviedol do ich krajiny a dal ti ju do vlastn\u00edctva, ako je to v tento de\u0148.",
    "39": "Dnes teda vedz a vezmi si k srdcu, \u017ee P\u00e1n je jedin\u00fd Boh hore na nebi a dolu na zemi, in\u00e9ho niet.",
    "40": "Zachov\u00e1vaj jeho prik\u00e1zania a jeho ustanovenia, ako som ti dnes prik\u00e1zal, aby sa tebe a tvojim de\u0165om po tebe vodilo dobre a aby si dlho ostal v krajine, ktor\u00fa ti P\u00e1n, tvoj Boh, d\u00e1va na ve\u010dn\u00e9 veky.\" -",
    "41": "Vtedy Moj\u017ei\u0161 oddelil za Jord\u00e1nom smerom k v\u00fdchodu slnka tri mest\u00e1,",
    "42": "aby tam na\u0161iel \u00fato\u010di\u0161te ten, kto by ne\u00famyselne zabil svojho bl\u00ed\u017eneho bez toho, \u017ee by bol s n\u00edm \u017eil predt\u00fdm v nepriate\u013estve; ak ute\u010die do niektor\u00e9ho z t\u00fdchto miest, bude \u017ei\u0165:",
    "43": "Beser na p\u00fa\u0161ti v Rubenovom kraji, Ramot v Gadovom Gala\u00e1de a Golan v Manassesovom B\u00e1\u0161ane.",
    "44": "Toto je z\u00e1kon, ktor\u00fd Moj\u017ei\u0161 predlo\u017eil synom Izraela:",
    "45": "nariadenia, prik\u00e1zania a ustanovenia, ktor\u00e9 Moj\u017ei\u0161 ozn\u00e1mil synom Izraela, ke\u010f vytiahli z Egypta,",
    "46": "za Jord\u00e1nom v \u00fadol\u00ed naproti Bet-Peoru, v krajine amorejsk\u00e9ho kr\u00e1\u013ea Sehona, \u010do s\u00eddlil v Hesebone, ktor\u00e9ho Moj\u017ei\u0161 a synovia Izraela porazili, ke\u010f vy\u0161li z Egypta.",
    "47": "Jeho krajinu prevzali do vlastn\u00edctva, aj krajinu Oga, kr\u00e1\u013ea B\u00e1\u0161anu, dvoch amorejsk\u00fdch kr\u00e1\u013eov za Jord\u00e1nom oproti v\u00fdchodu slnka -",
    "48": "od Aroera na brehu rieky Arnon a\u017e po vrch Sirjon, \u010di\u017ee Hermon,",
    "49": "a cel\u00fa Arabu na v\u00fdchod za Jord\u00e1nom a\u017e po Arabu - more na \u00fap\u00e4t\u00ed svahu Fasgy.  V"
}