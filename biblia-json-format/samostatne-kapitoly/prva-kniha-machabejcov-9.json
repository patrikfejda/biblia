{
    "1": "Ke\u010f sa Demetrius dopo\u010dul, \u017ee Nikanor padol v boji aj so svoj\u00edm vojskom, poslal druh\u00fd raz Bakchidesa a Alkima do j\u00fadskej krajiny a s nimi prav\u00e9 kr\u00eddlo vojska.",
    "2": "Tiahli po ceste do Galgaly, obsadili Masalot na okol\u00ed Arbely, dobyli toto miesto a pozbavili mnoh\u00fdch \u017eivota.",
    "3": "V prvom mesiaci stop\u00e4\u0165desiateho druh\u00e9ho roku sa ut\u00e1borili pred Jeruzalemom.",
    "4": "Odtia\u013e v\u0161ak odi\u0161li a tiahli do Berey s dvadsiatimi tis\u00edcami pe\u0161iakov a s dvoma tis\u00edcami jazdcov.",
    "5": "J\u00fada sa toti\u017e ut\u00e1boril v Elase; bolo s n\u00edm tritis\u00edc vybran\u00fdch mu\u017eov.",
    "6": "Ale ke\u010f videli mocn\u00e9 z\u00e1stupy vojska, prestra\u0161ili sa, ba mnoh\u00ed sa vytratili z t\u00e1bora, tak\u017ee z nich zostalo iba osemsto mu\u017eov.",
    "7": "J\u00fada teda musel vidie\u0165 ako sa mu rozpad\u00e1va vojsko u\u017e pred sam\u00fdm bojom. \u017dia\u013e mu zovrel srdce, lebo ich u\u017e nemal kedy zhroma\u017edi\u0165. Hlboko zarm\u00faten\u00fd",
    "8": "povedal pozostal\u00fdm: \"Hor' sa, vyrazme proti svojim nepriate\u013eom! Azda ich len prem\u00f4\u017eeme v\u00a0boji!",
    "9": "Ale odhov\u00e1rali ho: \"Ni\u010d nezm\u00f4\u017eeme. Rad\u0161ej si teraz zachr\u00e1\u0148me \u017eivoty! Potom sa vr\u00e1time aj so svojimi bratmi a d\u00e1me sa do boja proti nim. Ve\u010f n\u00e1s je m\u00e1lo!\"",
    "10": "J\u00fada v\u0161ak odvetil: \"Kie\u017e je \u010faleko odo m\u0148a, aby som to urobil! Nesmieme utiec\u0165 pred nimi! Ak nadi\u0161iel n\u00e1\u0161 \u010das, zomrieme mu\u017ene za svojich bratov. Nezanechajme \u0161kvrnu na svojej sl\u00e1ve!\"",
    "11": "Tu vytiahlo vojsko z t\u00e1bora a postavili sa proti nim. Jazda sa rozdelila na dva oddiely; prakovn\u00edci a lukostrelci tiahli pred vojskom a v predn\u00fdch radoch boli t\u00ed najsilnej\u0161\u00ed.",
    "12": "Bakchides bol na pravom kr\u00eddle. Bojov\u00fd \u0161\u00edk sa pribli\u017eoval z dvoch str\u00e1n za zvuku tr\u00fab.",
    "13": "Ale aj J\u00fadovi \u013eudia tr\u00fabili na tr\u00fabach. Zem sa len tak otriasala od hrmotu vojsk. Boj trval od r\u00e1na a\u017e do ve\u010dera.",
    "14": "Ke\u010f J\u00fada spozoroval, \u017ee jadro Bakchidesovho vojska je na pravom kr\u00eddle, zoskupili sa okolo neho v\u0161etci srdnat\u00ed,",
    "15": "porazili prav\u00e9 kr\u00eddlo a prenasledovali ho a\u017e po vrch Azot.",
    "16": "Len \u010do zbadali t\u00ed, \u010do boli na \u013eavom kr\u00eddle, \u017ee prav\u00e9 kr\u00eddlo je porazen\u00e9, pustili sa r\u00fdchlo za J\u00fadom a jeho druhmi.",
    "17": "Tu sa rozp\u00fatala bitka a padlo mnoho ranen\u00fdch na obidvoch stran\u00e1ch.",
    "18": "Aj J\u00fada padol; ostatn\u00ed utiekli.",
    "19": "Jonat\u00e1n a \u0160imon vzali svojho brata J\u00fadu a pochovali ho v hrobke svojich otcov v Modeine.",
    "20": "Tam ho oplakali a v\u0161etok Izrael \u017eialil za n\u00edm ve\u013ek\u00fdm nariekan\u00edm Mnoho dn\u00ed za n\u00edm kv\u00edlili a nariekali:",
    "21": "\"Ako padol hrdina, z\u00e1chranca Izraela!\"",
    "22": "Ostatn\u00e9 spr\u00e1vy o J\u00fadovi, o jeho bojoch a udatn\u00fdch \u010dinoch, ktor\u00e9 konal, a ich ve\u013ekos\u0165, nie s\u00fa ani zap\u00edsan\u00e9 - bolo ich ve\u013emi mnoho.",
    "23": "Po J\u00fadovej smrti zdvihli v celej izraelskej krajine hlavu vierolomn\u00edci; pozdvihli sa v\u0161etci zlosynovia.",
    "24": "V t\u00fdch d\u0148och nastal ve\u013emi ve\u013ek\u00fd hlad, lebo zem odpadla s nimi.",
    "25": "Bakchides si vyberal zlo\u010dinn\u00fdch mu\u017eov, ktor\u00fdch ustanovoval za p\u00e1nov nad krajinou.",
    "26": "Oni vyh\u013ead\u00e1vali a sliedili po J\u00fadov\u00fdch pr\u00edvr\u017eencoch a priv\u00e1dzali ich k Bakchidesovi, ktor\u00fd sa na nich pomstil a posmieval sa im.",
    "27": "Nastalo ve\u013ek\u00e9 s\u00fa\u017eenie v Izraeli, ak\u00e9ho u nich nebolo od vyst\u00fapenia posledn\u00e9ho proroka.",
    "28": "Tu sa zhroma\u017edili v\u0161etci J\u00fadovi pr\u00edvr\u017eenci a vraveli Jonat\u00e1novi:",
    "29": "\"Odvtedy, \u010do zomrel tvoj brat J\u00fada, niet nikoho, kto by sa mu vyrovnal, aby bojoval proti nepriate\u013eom a Bakchidesovi a v\u00f4bec proti ne\u017ei\u010dlivcom n\u00e1\u0161ho n\u00e1roda.",
    "30": "A tak sme si dnes vyvolili teba miesto neho za svojho vodcu a vojvodcu. Ty povedie\u0161 na\u0161e boje.\"",
    "31": "Tak Jonat\u00e1n prevzal v tom \u010dase vodcovstvo a nast\u00fapil na miesto svojho brata J\u00fadu.",
    "32": "Ke\u010f Bakchides dostal o tom spr\u00e1vu, h\u013eadal sp\u00f4sob, ako by ho zabil.",
    "33": "Len\u017ee Jonat\u00e1n sa to dozvedel, aj jeho brat \u0160imon a v\u0161etci jeho pr\u00edvr\u017eenci. Utiekli na p\u00fa\u0161\u0165 Tekua a ut\u00e1borili sa pri vodnej cisterne Asfar.",
    "34": "Bakchidesovi to hl\u00e1sili v sobotn\u00fd de\u0148 a tiahol s cel\u00fdm svoj\u00edm vojskom za Jord\u00e1n.",
    "35": "(Jonat\u00e1n) poslal svojho brata ako vodcu sprievodu k svojim priate\u013eom Nabatejcom s prosbou, aby si mohli u nich ulo\u017ei\u0165 svoje zna\u010dn\u00e9 z\u00e1soby.",
    "36": "Tu vy\u0161li Jambrejci z Madaby, zmocnili sa J\u00e1na a v\u0161etk\u00e9ho jeho majetku a odi\u0161li s t\u00fdm pre\u010d.",
    "37": "Po t\u00fdchto udalostiach zvestovali Jonat\u00e1novi a jeho bratovi \u0160imonovi, \u017ee Jambrejci odbavuj\u00fa ve\u013ek\u00fa svadbu a \u017ee poved\u00fa nevestu, dc\u00e9ru jedn\u00e9ho kana\u00e1nskeho n\u00e1\u010deln\u00edka, z Nadabata s ve\u013ek\u00fdm sprievodom.",
    "38": "Tu sa rozpam\u00e4tali na svojho brata J\u00e1na, vytiahli a ukryli sa v horskej rokline.",
    "39": "Ke\u010f zdvihli o\u010di a pozreli, h\u013ea, (bl\u00ed\u017eil sa) ve\u013ek\u00fd hlu\u010dn\u00fd sprievod; \u017een\u00edch im i\u0161iel oproti so svojimi priate\u013emi a bratmi, s bubnami, hudbou a s mnoh\u00fdmi zbra\u0148ami.",
    "40": "Jonat\u00e1novi \u013eudia vyrazili na nich z \u00fakrytu a pobili ich. Padlo mnoho ranen\u00fdch; ostatn\u00ed utiekli do vrchov. A ukoristili po nich v\u0161etko, \u010do mali pri sebe.",
    "41": "Tak sa obr\u00e1tila svadba na pla\u010d a hudba na nariekanie.",
    "42": "Ke\u010f takto vypomstili krv svojho brata, vr\u00e1tili sa k ba\u017einat\u00e9mu brehu Jord\u00e1na.",
    "43": "Ke\u010f sa o tom dopo\u010dul Bakchides, pritiahol v sobotu a\u017e k jord\u00e1nskemu brehu s ve\u013ekou vojenskou silou.",
    "44": "Tu povedal Jonat\u00e1n svojim bojovn\u00edkom: \"Vsta\u0148me a bojujme teraz za svoje \u017eivoty! Dnes toti\u017e nie je tak, ako v\u010dera a predv\u010derom.",
    "45": "Teraz n\u00e1m hroz\u00ed boj spredu i odzadu. A na jednej i druhej strane prek\u00e1\u017ea Jord\u00e1n s ba\u017einou a krov\u00edm. Nemo\u017eno uhn\u00fa\u0165!",
    "46": "Preto volajte, teraz k nebu, aby ste boli vysloboden\u00ed z r\u00fak svojich nepriate\u013eov!\" Rozp\u00fatal sa boj.",
    "47": "Jonat\u00e1n vystrel ruku, aby zasiahol Bakchidesa, ale uhol sa mu sp\u00e4\u0165.",
    "48": "Tu sko\u010dil Jonat\u00e1n aj so svojimi \u013eu\u010fmi do Jord\u00e1na a prepl\u00e1vali na druh\u00fd breh. T\u00ed v\u0161ak nepre\u0161li za nimi cez Jord\u00e1n.",
    "49": "Toho d\u0148a padlo na Bakchidesovej strane na tis\u00edc mu\u017eov.",
    "50": "Potom sa vr\u00e1til do Jeruzalema a v J\u00fadsku staval opevnen\u00e9 mest\u00e1: pevnos\u0165 v Jerichu, \u010falej Emauzy, Bethoron, Betel, Tamnatu, Faraton a Tefon s vysok\u00fdmi m\u00farmi, br\u00e1nami a z\u00e1vorami.",
    "51": "Do ka\u017ed\u00e9ho postavil pos\u00e1dku, aby utl\u00e1\u010dala Izrael.",
    "52": "Opevnil tie\u017e mesto Betsuru a Gazaru aj hrad a zriadil v nich pos\u00e1dky a z\u00e1sob\u00e1rne na potraviny.",
    "53": "Taktie\u017e dal pochyta\u0165 synov ve\u013emo\u017eov krajiny ako rukojemn\u00edkov a uv\u00e4znil ich na jeruzalemskom hrade.",
    "54": "Roku stop\u00e4\u0165desiateho tretieho, druh\u00e9ho mesiaca, rozk\u00e1zal Alkimus zb\u00fara\u0165 m\u00fary vn\u00fatorn\u00e9ho n\u00e1dvoria sv\u00e4tyne. Tak chcel zni\u010di\u0165 diela prorokov. A za\u010dali aj b\u00fara\u0165.",
    "55": "Ale pr\u00e1ve v tej chv\u00edli ranila Alkima m\u0155tvica, ktor\u00e1 urobila koniec jeho \u010dinom. \u00dasta sa mu zavreli a pre ochromenie nemohol ani prehovori\u0165, ani postara\u0165 sa o svoj dom.",
    "56": "Alkimus v tom \u010dase zomrel za ve\u013ek\u00fdch bolest\u00ed.",
    "57": "Ke\u010f Bakchides videl, \u017ee Alkimus je m\u0155tvy, vr\u00e1til sa ku kr\u00e1\u013eovi a j\u00fadska krajina mala dva roky pokoj.",
    "58": "V\u0161etci vierolomn\u00edci sa uzniesli a vraveli: \"Jonat\u00e1n a jeho pr\u00edvr\u017eenci, ako vid\u00edte, \u017eij\u00fa si bezstarostne a v pokoji. Zavolajme teraz Bakchidesa, nech ich pochyt\u00e1 v\u0161etk\u00fdch jednej noci!\"",
    "59": "I vybrali sa a predlo\u017eili mu tento n\u00e1vrh.",
    "60": "Pohol sa teda a tiahol s ve\u013ek\u00fdm vojskom. V\u0161etk\u00fdm svojim st\u00fapencom v J\u00fadsku poslal tajne listy, aby chytili Jonat\u00e1na a jeho pr\u00edvr\u017eencov. Ale to sa im nepodarilo, lebo oni sa dozvedeli o ich z\u00e1mere.",
    "61": "Ba oni pochytali na p\u00e4\u0165desiat mu\u017eov z obyvate\u013eov krajiny, ktor\u00ed boli p\u00f4vodcami ne\u0161\u0165astia, a zabili ich.",
    "62": "Potom sa Jonat\u00e1n odobral so \u0160imonom a so svojimi pr\u00edvr\u017eencami do Baitbasei na p\u00fa\u0161ti. Postavil, \u010do bolo v tom (meste) pob\u00faran\u00e9, a urobil z neho pevnos\u0165.",
    "63": "Ke\u010f sa o tom Bakchides dozvedel, zvolal v\u0161etko svoje vojsko a odk\u00e1zal aj pre t\u00fdch, \u010do boli v J\u00fadsku.",
    "64": "Potom vytiahol a ut\u00e1boril sa pri Baitbasei, obliehal ho mnoho dn\u00ed a postavil aj dob\u00fdvacie stroje.",
    "65": "Jonat\u00e1n ponechal svojho brata \u0160imona v meste a s\u00e1m iba s nieko\u013ek\u00fdmi mu\u017emi prech\u00e1dzal po krajine.",
    "66": "Porazil Odomeru i jeho bratov a Fasironov\u00fdch synov v ich stanoch. N\u00e1sledkom tohto v\u00ed\u0165azn\u00e9ho po\u010diatku rozrastala sa aj jeho vojensk\u00e1 sila.",
    "67": "\u0160imon v\u0161ak a jeho \u013eudia urobili v\u00fdpad z mesta a zap\u00e1lili dob\u00fdvacie stroje.",
    "68": "Potom bojovali proti Bakchidesovi, porazili ho a ve\u013emi po\u0161kodili. Takto bol zmaren\u00fd jeho z\u00e1mer a postup.",
    "69": "Preto sa rozhneval na vierolomn\u00fdch mu\u017eov, ktor\u00ed mu radili, aby vytiahol do krajiny, a mnoh\u00fdch z nich dal pobi\u0165. Nato sa rozhodol, \u017ee odtiahne do svojej krajiny.",
    "70": "Ke\u010f sa to Jonat\u00e1n dozvedel, poslal k nemu vyslancov, aby s n\u00edm dojednali mier a vymohli vydanie zajatcov.",
    "71": "Privolil, urobil pod\u013ea jeho n\u00e1vrhu a pr\u00edsa\u017ene ho uistil, \u017ee sa mu nebude pomsti\u0165 za v\u0161etky dni jeho \u017eivota.",
    "72": "Vydal mu aj zajatcov, ktor\u00fdch prv odviedol z J\u00fadska. Potom sa odobral sp\u00e4\u0165 do svojej krajiny. Ani sa viac nepok\u00fasil tiahnu\u0165 na ich \u00fazemie.",
    "73": "Tu si odpo\u010dinul me\u010d v Izraeli. Jonat\u00e1n sa usadil v Machmase. Potom sa Jonat\u00e1n ujal vedenia \u013eudu a odstr\u00e1nil bezbo\u017en\u00edkov z Izraela."
}