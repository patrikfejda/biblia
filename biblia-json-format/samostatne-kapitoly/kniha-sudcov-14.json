{
    "1": "Raz Samson zost\u00fapil do Tamnaty a v Tamnate sa zah\u013eadel do jednej z fili\u0161t\u00ednskych dc\u00e9r.",
    "2": "Ke\u010f sa vr\u00e1til, rozpovedal to svojmu otcovi a svojej matke. Hovoril: \"V Tamnate som sa zah\u013eadel do jednej z fili\u0161t\u00ednskych dc\u00e9r. Vezmite mi ju za man\u017eelku!\"",
    "3": "Ale jeho otec a matka mu namietali: \"Niet u\u017e medzi dc\u00e9rami tvojich bratov a v celom mojom \u013eude ani jednej \u017eeny, ke\u010f si chce\u0161 vzia\u0165 \u017eenu z t\u00fdch neobrezancov, Fili\u0161t\u00edncov?\" Samson v\u0161ak povedal svojmu otcovi: \"T\u00fato mi vezmi! Lebo ona sa mi p\u00e1\u010di.\"",
    "4": "Jeho otec a matka nevedeli, \u017ee sa tak stalo od P\u00e1na. On vyh\u013ead\u00e1val toti\u017e z\u00e1drapku proti Fili\u0161t\u00edncom. Toho \u010dasu panovali Fili\u0161t\u00ednci nad Izraelom. -",
    "5": "Raz Samson zostupoval so svoj\u00edm otcom a so svojou matkou do Tamnaty. Tak do\u0161li a\u017e k tamnatsk\u00fdm viniciam. Zrazu zareval oproti nemu mlad\u00fd lev.",
    "6": "Tu zost\u00fapil na neho P\u00e1nov duch a leva roztrhol, ako sa rozdvojuje koz\u013ea, hoci nemal ni\u010d v ruke. Ale svojmu otcovi a svojej matke sa nepochv\u00e1lil, \u010do urobil.",
    "7": "Potom sa pobral \u010falej a zhov\u00e1ral sa so \u017eenou. P\u00e1\u010dila sa Samsonovi. -",
    "8": "Ke\u010f o nejak\u00fd \u010das zase tade i\u0161iel, aby si ju vzal, odbo\u010dil, aby sa pod\u00edval na m\u0155tvolu leva: A h\u013ea, v tele leva bol roj v\u010diel a med.",
    "9": "Nabral si ho do r\u00fak a na \u010fal\u0161ej ceste pojedal. Ke\u010f pri\u0161iel k svojmu otcovi a svojej matke, dal im z toho a jedli. Ale nepovedal im, \u017ee med vybral z levieho tela.",
    "10": "Potom zost\u00fapil k \u017eene. A Samson tam vystrojil hostinu, lebo tak to robievali mlado\u017een\u00edsi.",
    "11": "Ke\u010f ho videli, dali mu tridsa\u0165 dru\u017ebov, ktor\u00ed boli pri \u0148om. -",
    "12": "Samson im povedal: \"D\u00e1m v\u00e1m h\u00e1danku. Ak ju za sedem dn\u00ed hostiny uh\u00e1dnete a spr\u00e1vne rozl\u00fa\u0161tite, d\u00e1m v\u00e1m tridsa\u0165 spodn\u00fdch \u0161iat a tridsa\u0165 sviato\u010dn\u00fdch oblekov.",
    "13": "Ale ak mi ju nebudete m\u00f4c\u0165 rozl\u00fa\u0161ti\u0165, tak d\u00e1te vy mne tridsa\u0165 spodn\u00fdch \u0161iat a tridsa\u0165 sviato\u010dn\u00fdch oblekov.\" Ke\u010f na neho naliehali: \"Daj n\u00e1m h\u00e1danku! Chceme ju po\u010du\u0165!\"",
    "14": "- povedal im: \"Z po\u017eieraj\u00faceho vy\u0161iel pokrm a zo siln\u00e9ho vy\u0161la sladkos\u0165.\" Po tri dni nemohli rozl\u00fa\u0161ti\u0165 t\u00fa h\u00e1danku.",
    "15": "Na \u0161tvrt\u00fd de\u0148 povedali Samsonovej \u017eene: \"Nahov\u00e1raj svojho mu\u017ea, aby n\u00e1m prezradil h\u00e1danku! In\u00e1\u010d sp\u00e1lime teba i dom tvojho otca. To ste n\u00e1s sem pozvali, aby ste n\u00e1s o\u017eobr\u00e1\u010dili?\"",
    "16": "A Samsonova \u017eena plakala pred n\u00edm a dohov\u00e1rala mu: \"Zanevrel si na m\u0148a a iste ma nemiluje\u0161! H\u00e1danku si dal mojim krajanom a mne si ju neprezradil!\" Odpovedal jej: \"Ani svojmu otcovi a svojej matke som to nepovedal a tebe by som to mal prezradi\u0165?\"",
    "17": "Sedem dn\u00ed, \u010do bola u nich hostina, vyplak\u00e1vala pred n\u00edm. Kone\u010dne na siedmy de\u0148 jej to vyzradil, lebo na neho naliehala: Ona zas prezradila rozl\u00fa\u0161tenie h\u00e1danky svojim krajanom.",
    "18": "A na siedmy de\u0148 pred z\u00e1padom slnka mu povedali mu\u017eovia mesta: \"\u010co je slad\u0161ie nad med a \u010do je silnej\u0161ie nad leva?\" -",
    "19": "Tu zost\u00fapil na neho P\u00e1nov duch, za\u0161iel do Askalona, pobil tam tridsa\u0165 mu\u017eov, pobral im odevy a dal ich sviato\u010dn\u00e9 obleky t\u00fdm, ktor\u00ed rozl\u00fa\u0161tili h\u00e1danku. N\u00e1ramne bol rozhnevan\u00fd a odi\u0161iel do domu svojho otca.",
    "20": "Samsonovu \u017eenu v\u0161ak dali jedn\u00e9mu z dru\u017ebov, ktor\u00ed boli v jeho spolo\u010dnosti."
}