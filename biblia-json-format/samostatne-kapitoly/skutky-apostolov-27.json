{
    "1": "Ke\u010f sa rozhodlo, \u017ee sa odplav\u00edme do It\u00e1lie, odovzdali Pavla a niektor\u00fdch in\u00fdch v\u00e4z\u0148ov stotn\u00edkovi menom J\u00faliusovi z cis\u00e1rskej kohorty.",
    "2": "Nast\u00fapili sme na adramytijsk\u00fa lo\u010f, ktor\u00e1 sa mala plavi\u0165 okolo pobre\u017eia \u00c1zie a pohli sme sa. Bol s nami Maced\u00f3n\u010dan Axistarchus zo Sol\u00fana.",
    "3": "Na druh\u00fd de\u0148 sme pri\u0161li do Sidonu. J\u00falius zaobch\u00e1dzal s Pavlom \u013eudsky a dovolil mu z\u00e1js\u0165 k priate\u013eom a postara\u0165 sa o seba.",
    "4": "Ke\u010f sme sa odtia\u013e pohli, pl\u00e1vali sme popod Cyprus, lebo vietor dul proti n\u00e1m.",
    "5": "Preplavili sme sa C\u00edl\u00edcijsk\u00fdm a Pamf\u00fdlskym morom a pri\u0161li sme do Myry v L\u00fdcii.",
    "6": "Tam stotn\u00edk na\u0161iel alexandrijsk\u00fa lo\u010f, \u010do sa plavila do It\u00e1lie, a prelo\u017eil n\u00e1s na \u0148u.",
    "7": "Ale ve\u013ea dn\u00ed sme sa len pomaly plavili a ledva sme sa dostali naproti Knidu, lebo n\u00e1m prek\u00e1\u017eal vietor. Preplavili sme sa popod Kr\u00e9tu popri Salmone,",
    "8": "\u0165a\u017eko sme ju obopl\u00e1vali a do\u0161li sme na ist\u00e9 miesto, ktor\u00e9 sa vol\u00e1 Dobr\u00fd pr\u00edstav, ne\u010faleko mesta Lazea.",
    "9": "Po dlhom \u010dase u\u017e plavba nebola bezpe\u010dn\u00e1, lebo u\u017e aj p\u00f4st pre\u0161iel, preto ich Pavol varoval:",
    "10": "\"Mu\u017ei, vid\u00edm, \u017ee plavba za\u010d\u00edna by\u0165 nebezpe\u010dn\u00e1 a ohrozuje nielen n\u00e1klad a lo\u010f, ale aj na\u0161e \u017eivoty.\"",
    "11": "Ale stotn\u00edk viac veril kormideln\u00edkovi a majite\u013eovi lode ako tomu, \u010do hovoril Pavol.",
    "12": "A preto\u017ee pr\u00edstav nebol vhodn\u00fd na prezimovanie, v\u00e4\u010d\u0161ina rozhodla vypl\u00e1va\u0165 odtia\u013e a dosta\u0165 sa pod\u013ea mo\u017enosti do kr\u00e9tskeho pr\u00edstavu Feniky, ktor\u00fd je obr\u00e1ten\u00fd na juhoz\u00e1pad a\u017e severoz\u00e1pad, a tam zimova\u0165.",
    "13": "Za\u010dal via\u0165 ju\u017en\u00fd vietor a mysleli si, \u017ee sa im podar\u00ed, \u010do si zaumienili. Zdvihli kotvy a plavili sa tesne popri Kr\u00e9te.",
    "14": "Ale zanedlho sa na \u0148u spustil b\u00farliv\u00fd vietor, ktor\u00fd volaj\u00fa euroakvilo,",
    "15": "zmocnil sa lode a nebolo ju mo\u017en\u00e9 proti vetru udr\u017ea\u0165, tak\u017ee sme lo\u010f nechali vetru a un\u00e1\u0161al n\u00e1s.",
    "16": "Ke\u010f sme obiehali ostrov\u010dek, ktor\u00fd sa vol\u00e1 Kauda, ledva sme zachr\u00e1nili \u010dln.",
    "17": "Ke\u010f ho vytiahli, pou\u017eili pomocn\u00e9 zariadenie a podp\u00e1sali lo\u010f. Potom v obave, aby nenarazili na Syrtu, spustili kotvu a nechali sa un\u00e1\u0161a\u0165.",
    "18": "Ale b\u00farka nami prudko zmietala, preto na druh\u00fd de\u0148 vyhadzovali n\u00e1klad",
    "19": "a na tret\u00ed de\u0148 vlastn\u00fdmi rukami povyhadzovali lodn\u00e9 n\u00e1radie.",
    "20": "No ke\u010f sa u\u017e viac dn\u00ed neuk\u00e1zalo ani slnko ani hviezdy a b\u00farka st\u00e1le z\u00farila, str\u00e1cali sme v\u0161etku n\u00e1dej na z\u00e1chranu.",
    "21": "Ke\u010f v\u0161ak u\u017e dlho ni\u010d nejedli, Pavol si stal doprostred nich a povedal: \"Mu\u017ei, mali ste ma posl\u00fachnu\u0165 a neh\u00fdba\u0165 sa z Kr\u00e9ty. Boli by ste si u\u0161etrili toto nebezpe\u010denstvo a \u0161kodu.",
    "22": "A teraz v\u00e1m rad\u00edm, aby ste mali pokojn\u00fa myse\u013e, lebo nik z v\u00e1s nepr\u00edde o \u017eivot, iba o lo\u010f.",
    "23": "Tejto noci zastal pri mne anjel toho Boha, ktor\u00e9mu patr\u00edm a sl\u00fa\u017eim,",
    "24": "a povedal: \"Neboj sa, Pavol! Mus\u00ed\u0161 st\u00e1\u0165 pred cis\u00e1rom a Boh ti daroval v\u0161etk\u00fdch, \u010do sa s tebou plavia.\"",
    "25": "Preto, mu\u017ei, majte pokojn\u00fa myse\u013e. Ver\u00edm Bohu, \u017ee bude tak, ako mi povedal.",
    "26": "M\u00e1me v\u0161ak narazi\u0165 na nejak\u00fd ostrov.\"",
    "27": "Ke\u010f nadi\u0161la \u0161trn\u00e1sta noc a hnalo n\u00e1s po Adriatickom mori, okolo polnoci sa n\u00e1morn\u00edkom zazdalo, \u017ee vidia nejak\u00fa krajinu.",
    "28": "Spustili olovnicu a namerali dvadsa\u0165 siah h\u013abky. O k\u00fasok \u010falej znova spustili a namerali p\u00e4tn\u00e1s\u0165 siah.",
    "29": "V obave, aby sme nenarazili na skalisk\u00e1, spustili zo zadnej \u010dasti lode \u0161tyri kotvy a \u017eiadali si, aby u\u017e bol de\u0148.",
    "30": "Ke\u010f sa n\u00e1morn\u00edci pok\u00fa\u0161ali ujs\u0165 z lode a sp\u00fa\u0161\u0165ali na more \u010dln pod z\u00e1mienkou, akoby chceli aj z prednej \u010dasti lode spusti\u0165 kotvy,",
    "31": "Pavol povedal stotn\u00edkovi a vojakom: \"Ak t\u00edto nezostan\u00fa na lodi, vy sa nem\u00f4\u017eete zachr\u00e1ni\u0165.\"",
    "32": "Vtedy vojaci pre\u0165ali povrazy \u010dlna a nechali ho spadn\u00fa\u0165.",
    "33": "A k\u00fdm neza\u010dalo svita\u0165, Pavol vyz\u00fdval v\u0161etk\u00fdch, aby si zajedli. Vravel: \"Dnes u\u017e \u0161trn\u00e1sty de\u0148 \u010dak\u00e1te hladn\u00ed a ni\u010d nejete.",
    "34": "Preto v\u00e1s pros\u00edm, zajedzte si; je to na va\u0161u z\u00e1chranu. Nikomu z v\u00e1s sa ani vlas z hlavy nestrat\u00ed.\"",
    "35": "Ke\u010f to povedal, vzal chlieb a\u00a0pred o\u010dami v\u0161etk\u00fdch vzdal Bohu v\u010faky, rozlomil ho a\u00a0za\u010dal jes\u0165.",
    "36": "V\u0161etci sa upokojili a prijali pokrm.",
    "37": "V\u0161etk\u00fdch n\u00e1s bolo na lodi dvestosedemdesiat\u0161es\u0165.",
    "38": "Ke\u010f sa najedli, vyhadzovali do mora p\u0161enicu, aby od\u013eah\u010dili lo\u010f.",
    "39": "Ke\u010f sa rozodnilo, nevedeli, ak\u00e1 je to krajina, videli iba z\u00e1toku s miernym pobre\u017e\u00edm a chceli na\u0148 zahna\u0165 lo\u010f, ak to bude mo\u017en\u00e9.",
    "40": "Odsekli kotvy a nechali ich v mori; uvo\u013enili aj povrazy na kormidl\u00e1ch, napli pred \u0148u plachtu a v priaznivom v\u00e1nku mierili na pobre\u017eie.",
    "41": "Dostali sa v\u0161ak na plyt\u010dinu a narazili. Predok lode sa zaboril a zostal nehybn\u00fd, no zadn\u00e1 \u010das\u0165 sa pod n\u00e1porom v\u013an rozpadala.",
    "42": "Vojaci chceli v\u00e4z\u0148ov pozab\u00edja\u0165, aby niektor\u00fd neu\u0161iel, ak sa mu podar\u00ed vypl\u00e1va\u0165.",
    "43": "Ale stotn\u00edk chcel zachr\u00e1ni\u0165 Pavla, preto prekazil ich \u00famysel. Dal rozkaz, aby t\u00ed, \u010do vedia pl\u00e1va\u0165, prv\u00ed zosko\u010dili a vy\u0161li na breh,",
    "44": "ostatn\u00ed na dosk\u00e1ch alebo na zvy\u0161koch lode. A tak sa v\u0161etci dostali na pevninu."
}