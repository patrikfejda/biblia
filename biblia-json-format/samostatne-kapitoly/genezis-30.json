{
    "1": "Ke\u010f R\u00e1chel videla, \u017ee ona nerod\u00ed Jakubovi, \u017eiarlila na svoju sestru a hovorila Jakubovi: \"Daj mi deti! Ak nie, tak zomriem!\"",
    "2": "Jakub sa namrzel na R\u00e1chel a povedal jej: \"Vari som ja na mieste Boha, ktor\u00fd ti odoprel plod \u017eivota?\"",
    "3": "Ona mu v\u0161ak povedala: \"H\u013ea, tu je moja sl\u00fa\u017eka Bala. Obcuj s \u0148ou, nech porod\u00ed na mojich kolen\u00e1ch a nech m\u00e1m aspo\u0148 od nej synov!\"",
    "4": "A dala mu svoju sl\u00fa\u017eku Balu za \u017eenu a Jakub s \u0148ou obcoval",
    "5": "Bala potom po\u010dala a porodila Jakubovi syna.",
    "6": "Tu R\u00e1chel povedala: \"Boh mi pris\u00fadil spravodlivo. Aj m\u00f4j hlas vypo\u010dul, ke\u010f mi dal syna.\" Preto ho nazvala menom Dan.",
    "7": "A R\u00e1chelina sl\u00fa\u017eka Bala po\u010dala e\u0161te raz a porodila Jakubovi druh\u00e9ho syna.",
    "8": "Vtedy povedala R\u00e1chel: \"Bo\u017e\u00ed z\u00e1pas som vybojovala so svojou sestrou a zv\u00ed\u0165azila som!\" Preto ho nazvala Neftali.",
    "9": "Ke\u010f v\u0161ak Lia videla, \u017ee prestala rodi\u0165, aj ona vzala svoju sl\u00fa\u017eku Zelfu a dala u Jakubovi za \u017eenu.",
    "10": "A Liina sl\u00fa\u017eka Zelfa porodila Jakubovi syna.",
    "11": "Vtedy Lia povedala: \"\u0160\u0165astlivo!\" A nazvala ho Gadom.",
    "12": "Ke\u010f Zelfa, Liina sl\u00fa\u017eka, porodila Jakubovi druh\u00e9ho syna,",
    "13": "povedala Lia: \"To je pre m\u0148a bla\u017eenos\u0165! Blahoslavi\u0165 ma bud\u00fa dc\u00e9ry.\" I nazvala ho Aserom.",
    "14": "Ke\u010f raz Ruben vy\u0161iel v \u010dase p\u0161eni\u010dnej \u017eatvy von, na\u0161iel na poli l\u00e1skavec a priniesol ho svojej matke Lii. Vtedy R\u00e1chel povedala Lii: \"Daj aj mne z l\u00e1skavcov\u00fdch plodov tvojho syna!\"",
    "15": "Ona jej odvetila: \"Nie ti je dos\u0165, \u017ee si mi odobrala mu\u017ea, chcela by si mi vzia\u0165 aj l\u00e1skavec m\u00f4jho syna?\" R\u00e1chel odpovedala: \"Nech teda tejto noci sp\u00ed s tebou, to bude za l\u00e1skavec tvojho syna.\"",
    "16": "Ke\u010f sa ve\u010der Jakub vracal z po\u013ea, i\u0161la mu Lia v \u00fastrety a povedala: \"Ku mne mus\u00ed\u0161 pr\u00eds\u0165, lebo som za teba zaplatila pln\u00fa cenu l\u00e1skavcami svojho syna!\" I spal tej noci pri nej.",
    "17": "A P\u00e1n vypo\u010dul Liu, po\u010dala a porodila Jakubovi e\u0161te piateho syna.",
    "18": "Vtedy Lia povedala: \"P\u00e1n mi dal zasl\u00fa\u017een\u00fa odmenu, lebo som dala svoju sl\u00fa\u017eku svojmu mu\u017eovi.\" I nazvala ho menom Isachar.",
    "19": "Lia v\u0161ak po\u010dala e\u0161te raz a porodila Jakubovi \u0161iesteho syna.",
    "20": "A Lia povedala: \"Boh ma obdaril pekn\u00fdm darom. M\u00f4j mu\u017e bude b\u00fdva\u0165 teraz u\u017e u m\u0148a, ve\u010f som mu porodila \u0161es\u0165 synov.\" A nazvala ho Zabulonom.",
    "21": "Potom porodila dc\u00e9ru, ktor\u00fa nazvala Dinou.",
    "22": "Boh si v\u0161ak spomenul aj na R\u00e1chel. Boh ju vypo\u010dul a otvoril jej lono.",
    "23": "Po\u010dala a porodila syna a vtedy povedala: \"P\u00e1n od\u0148al moju potupu!\"",
    "24": "I nazvala ho Jozefom, hovoriac: \"Pane, pridaj mi aj druh\u00e9ho syna!\"",
    "25": "Ke\u010f R\u00e1chel porodila Jozefa, Jakub povedal Labanovi: \"Prepus\u0165 ma a ja p\u00f4jdem na svoje miesto a do svojej krajiny.",
    "26": "Daj mi moje \u017eeny a deti, za ktor\u00e9 som ti sl\u00fa\u017eil, aby som mohol od\u00eds\u0165. Ve\u010f ty s\u00e1m vie\u0161, ak\u00fa slu\u017ebu som ti preuk\u00e1zal!\"",
    "27": "Laban mu odpovedal: \"Kie\u017eby som na\u0161iel milos\u0165 v tvojich o\u010diach! Zistil som, \u017ee kv\u00f4li tebe m\u00e1 P\u00e1n po\u017eehn\u00e1val.\"",
    "28": "Povedal mu tie\u017e: \"Ur\u010di si odmenu, ktor\u00e1 ti patr\u00ed odo m\u0148a, a ja ti ju d\u00e1m.\"",
    "29": "A on mu odvetil: \"Ty s\u00e1m vie\u0161, ako som ti sl\u00fa\u017eil a \u010do sa stalo z tvojho st\u00e1da v mojich ruk\u00e1ch.",
    "30": "Lebo m\u00e1lo bolo toho, \u010do si mal pred t\u00fdm, ako som pri\u0161iel k tebe. Ale zve\u013eadilo sa to. P\u00e1n \u0165a \u017eehnal pri ka\u017edom mojom kroku. Len\u017ee, kedy sa postar\u00e1m ja o svoju rodinu?\"",
    "31": "A on sa op\u00fdtal: \"\u010co ti m\u00e1m da\u0165?\" Jakub odvetil: \"Nem\u00e1\u0161 mi \u010do d\u00e1va\u0165. Ak pristane\u0161 na t\u00fato vec, budem \u010falej p\u00e1s\u0165 a str\u00e1\u017ei\u0165 tvoje ovce:",
    "32": "Dnes ob\u00eddem v\u0161etky tvoje st\u00e1da a oddel\u00edm v nich v\u0161etky bodkast\u00e9 a strakat\u00e9 zvierat\u00e1. A v\u0161etko, \u010do je \u010dierne medzi ovcami a strakat\u00e9 a bodkast\u00e9 medzi kozami, to bude moja odmena.",
    "33": "A odzajtra bude moja spravodlivos\u0165 odpoveda\u0165 za m\u0148a tak, \u017ee ke\u010f pr\u00edde\u0161 pozrie\u0165 moju odmenu, v\u0161etko, \u010do medzi kozami nebude strakat\u00e9 a bodkast\u00e9 a \u010dierne medzi ovcami, nech je ako keby som to ukradol.\"",
    "34": "Laban odvetil: \"Dobre! Nech je tak, ako si hovoril!\"",
    "35": "I odl\u00fa\u010dil (Laban) v ten de\u0148 v\u0161etky pruhovan\u00e9 a strakat\u00e9 capy a v\u0161etky bodkast\u00e9 a strakat\u00e9 kozy, v\u0161etko, \u010do malo nie\u010do biele, a v\u0161etko, \u010do bolo medzi baranmi \u010dierne, a zveril to do r\u00fak svojim synom.",
    "36": "Potom ust\u00e1lil vzdialenos\u0165 trojd\u0148ovej cesty medzi sebou a Jakubom, ktor\u00fd p\u00e1sol ostatn\u00e9 Labanovo st\u00e1do.",
    "37": "Jakub si nabral \u010derstv\u00fdch storaxov\u00fdch, mand\u013eovn\u00edkov\u00fdch a platanov\u00fdch pr\u00fatov a povylupoval na nich biele p\u00e1sy tak, \u017ee odkryl to, \u010do bolo na pr\u00fatoch biele.",
    "38": "Potom nakl\u00e1dol povylupovan\u00fdch pr\u00fatov do \u017e\u013eabov na vodu, kde prich\u00e1dzali st\u00e1da pi\u0165, lebo sa beh\u00e1vali, ke\u010f prich\u00e1dzali pi\u0165.",
    "39": "Ovce sa nabehali pred pr\u00fatmi a doniesli pruhovan\u00e9, bodkast\u00e9 a strakat\u00e9 jah\u0148at\u00e1.",
    "40": "Jah\u0148at\u00e1 Jakub odde\u013eoval a svoju pozornos\u0165 venoval, aby st\u00e1do Labanovho st\u00e1da bolo pruhovan\u00e9 a \u010dierne. Tak z\u00edskaval \u010driedy pre seba a nemie\u0161al ich s Labanov\u00fdm st\u00e1dom.",
    "41": "A Jakub kl\u00e1dol pr\u00faty do \u017e\u013eabov ovciam pred o\u010di, ke\u010f sa behali silnej\u0161ie ovce, aby sa nabehali pri pr\u00fatoch.",
    "42": "Ke\u010f v\u0161ak boli ovce slab\u0161ie, nekl\u00e1dol ich. A tak slab\u0161ie pripadli Labanovi, silnej\u0161ie Jakubovi.",
    "43": "Takto sa stal nesmierne bohat\u00fdm \u010dlovekom, mal mno\u017estvo st\u00e1d, sl\u00fa\u017eok a sluhov, tiav a oslov."
}