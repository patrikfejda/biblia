{
    "1": "P\u00e1n prehovoril ku mne takto: \"Syn \u010dloveka, hovor k synom svojho \u013eudu a povedz im:",
    "2": "Ke\u010f na krajinu privediem me\u010d, vtedy si \u013eud krajiny vyberie zo svojho lona nejak\u00e9ho mu\u017ea a ustanov\u00ed ho za str\u00e1\u017ecu.",
    "3": "Ke\u010f uzrie prich\u00e1dza\u0165 me\u010d proti krajine, zatr\u00fabi na tr\u00fabu a bude varova\u0165 \u013eud.",
    "4": "Ak ktoko\u013evek, kto po\u010duje zvuk tr\u00faby, neprijme v\u00fdstrahu, tak\u017ee pr\u00edde me\u010d a zasiahne ho, jeho krv bude na jeho hlave.",
    "5": "Po\u010dul zvuk tr\u00faby, no neprijal v\u00fdstrahu, jeho krv bude na \u0148om. Keby bol prijal v\u00fdstrahu, bol by si zachr\u00e1nil \u017eivot.",
    "6": "Ale ke\u010f str\u00e1\u017eca uvid\u00ed prich\u00e1dza\u0165 me\u010d, a nezatr\u00fabi na tr\u00fabu, tak\u017ee \u013eud nedostane v\u00fdstrahu, a potom pr\u00edde me\u010d a zasiahne niekoho spomedzi nich; i ten bol zasiahnut\u00fd pre svoju vinu, ale jeho krv budem po\u017eadova\u0165 zo str\u00e1\u017ecovej ruky.",
    "7": "Nu\u017e, syn \u010dloveka, teba som dal za str\u00e1\u017ecu Izraelovho domu. Ke\u010f po\u010duje\u0161 slovo z mojich \u00fast, varuj ich z mojej strany!",
    "8": "Ak vtedy, ke\u010f poviem bezbo\u017en\u00e9mu: \"Bezbo\u017en\u00edk, ur\u010dite zomrie\u0161!\", nebude\u0161 hovori\u0165, aby si bezbo\u017en\u00edka vystr\u00edhal pred jeho cestou, ten bezbo\u017en\u00edk zomrie pre svoju vinu, ale jeho krv budem po\u017eadova\u0165 z tvojej ruky.",
    "9": "Ale ak si ho ty upozornil pred jeho cestou, aby sa z nej vr\u00e1til, a nevr\u00e1til sa zo svojej cesty, on zomrie, no ty si si zachr\u00e1nil du\u0161u.",
    "10": "A ty, syn \u010dloveka, povedz Izraelovmu domu: Takto ste hovorili: \"Na\u0161e zlo\u010diny a na\u0161e hriechy s\u00fa na n\u00e1s a my v nich hynieme, ako teda m\u00f4\u017eeme \u017ei\u0165?\"",
    "11": "Povedz im: Ako \u017eijem, hovor\u00ed P\u00e1n, Jahve, nem\u00e1m z\u00e1\u013eubu v tom, aby zomrel bezbo\u017en\u00fd, ale aby sa bezbo\u017en\u00fd vr\u00e1til zo svojej cesty a \u017eil. Vr\u00e1\u0165te, vr\u00e1\u0165te sa zo svojich zl\u00fdch ciest, pre\u010do\u017ee by ste mali zomrie\u0165, Izraelov dom?!",
    "12": "A ty, syn \u010dloveka, povedz domu svojho \u013eudu: Spravodlivos\u0165 spravodlivca ho nezachr\u00e1ni v de\u0148, ke\u010f zhre\u0161\u00ed, bezbo\u017en\u00fd sa v\u0161ak nezr\u00fati pre svoju bezbo\u017enos\u0165 v de\u0148, ke\u010f sa odvr\u00e1ti od svojej bezbo\u017enosti; spravodlivec v\u0161ak nebude m\u00f4c\u0165 \u017ei\u0165 zo svojej spravodlivosti v de\u0148, ke\u010f zhre\u0161\u00ed.",
    "13": "Ke\u010f poviem spravodliv\u00e9mu: Ur\u010dite bude\u0161 \u017ei\u0165 a on sa bude spolieha\u0165 na svoju spravodlivos\u0165 a sp\u00e1cha zlo\u010din, jeho spravodlivos\u0165 v\u00f4bec nezostane v pam\u00e4ti; pre svoj zlo\u010din, ktor\u00fd sp\u00e1chal, pre ten zomrie.",
    "14": "A ke\u010f poviem bezbo\u017en\u00e9mu: \"Ur\u010dite zomrie\u0161\" a odvr\u00e1ti sa od svojho hriechu a bude kona\u0165 pr\u00e1vne a spravodlivo,",
    "15": "vr\u00e1ti z\u00e1loh, nahrad\u00ed koris\u0165, bude kr\u00e1\u010da\u0165 pod\u013ea pr\u00edkazov \u017eivota, aby nesp\u00e1chal zlo\u010din, istotne bude \u017ei\u0165, nezomrie.",
    "16": "Jeho hriechy, ktor\u00e9 pop\u00e1chal, nebud\u00fa sa mu v\u00f4bec pripom\u00edna\u0165; konal pod\u013ea pr\u00e1va a spravodlivo, istotne bude \u017ei\u0165.",
    "17": "Ale synovia tvojho \u013eudu povedali: \"P\u00e1novo po\u010d\u00ednanie nie je spr\u00e1vne,\" hoci ich po\u010d\u00ednanie je nespr\u00e1vne.",
    "18": "Ak sa spravodliv\u00fd odvr\u00e1ti od svojej spravodlivosti a sp\u00e1cha zlo\u010din, tak preto zomrie.",
    "19": "A ak sa bezbo\u017en\u00edk odvr\u00e1ti od svojej bezbo\u017enosti a bude kona\u0165 pod\u013ea pr\u00e1va a spravodlivosti, ten preto bude \u017ei\u0165.",
    "20": "A vy ste povedali: \"P\u00e1novo po\u010d\u00ednanie nie je spr\u00e1vne.\" Ka\u017ed\u00e9ho z v\u00e1s, Izraelov dom, budem s\u00fadi\u0165 pod\u013ea jeho ciest.\"",
    "21": "V dvan\u00e1stom roku, piaty de\u0148 desiateho mesiaca n\u00e1\u0161ho zajatia, pri\u0161iel ku mne ute\u010denec z Jeruzalema so zves\u0165ou: \"Mesto padlo!\"",
    "22": "Ve\u010der pred pr\u00edchodom ute\u010denca sa v\u0161ak vzniesla nado m\u0148a P\u00e1nova ruka a otvoril mi \u00fasta prv, ne\u017e r\u00e1no pri\u0161iel ku mne; otvoril mi \u00fasta, tak\u017ee som u\u017e nebol nem\u00fd.",
    "23": "Vtedy P\u00e1n prehovoril ku mne takto:",
    "24": "\"Syn \u010dloveka, obyvatelia t\u00fdch zr\u00facan\u00edn v krajine Izraela hovoria takto: \"Abrah\u00e1m bol len jeden a dostal krajinu, n\u00e1s je v\u0161ak mnoho, n\u00e1m sa dostala krajina do vlastn\u00edctva.\"",
    "25": "Preto im povedz: Toto hovor\u00ed P\u00e1n, Jahve: Jed\u00e1vate s krvou, o\u010di dv\u00edhate k svojim modl\u00e1m, vylievate krv, a chcete vl\u00e1dnu\u0165 krajinou?",
    "26": "Spoliehate sa na svoje me\u010de, p\u00e1chate ohavnos\u0165, ka\u017ed\u00fd z v\u00e1s po\u0161kvr\u0148uje man\u017eelku svojho bl\u00ed\u017eneho, a chcete vl\u00e1dnu\u0165 krajinou?",
    "27": "Takto im povedz: Toto hovor\u00ed P\u00e1n, Jahve: Ako \u017eijem, t\u00ed, \u010do s\u00fa v zr\u00facanin\u00e1ch, padn\u00fa pod me\u010dom; toho, \u010do je na poli, d\u00e1m za pokrm zverine; a t\u00ed, \u010do s\u00fa na hradisk\u00e1ch a v jaskyniach, pomr\u00fa na mor.",
    "28": "A krajinu urob\u00edm pustou, pominie sa jej hrd\u00e1 moc a vrchy Izraela bud\u00fa opusten\u00e9, preto\u017ee nik po nich neprejde.",
    "29": "Bud\u00fa teda vedie\u0165, \u017ee ja som P\u00e1n, ke\u010f urob\u00edm krajinu pustou a opustenou pre v\u0161elijak\u00e9 ich ohavnosti, ktor\u00e9 pop\u00e1chali.",
    "30": "Ty v\u0161ak, syn \u010dloveka: Synovia tvojho \u013eudu si hovoria o tebe popri m\u00faroch a vo dver\u00e1ch domov; druh druhovi a mu\u017e mu\u017eovi vrav\u00ed: \"Po\u010fte\u017ee, \u010dujme, \u010do to za slovo, ktor\u00e9 vy\u0161lo od P\u00e1na.\"",
    "31": "I prich\u00e1dzaj\u00fa k tebe, ako prich\u00e1dza \u013eud; m\u00f4j \u013eud sa posad\u00ed pred teba a po\u010d\u00fava tvoje slov\u00e1, ale nekonaj\u00fa pod\u013ea nich, preto\u017ee v \u00fastach maj\u00fa lo\u017e, pod\u013ea nej konaj\u00fa, srdce im ide za ziskom.",
    "32": "Ty si im v\u0161ak ako \u013e\u00fabostn\u00fd spev\u00e1k, ktor\u00fd m\u00e1 pekn\u00fd hlas a dobre vyhr\u00e1va, po\u010d\u00favaj\u00fa tvoje slov\u00e1, ale nekonaj\u00fa pod\u013ea nich.",
    "33": "A\u017e ke\u010f sa to spln\u00ed - veru\u017ee sa spln\u00ed -, bud\u00fa vedie\u0165, \u017ee bol prorok medzi nimi.\""
}