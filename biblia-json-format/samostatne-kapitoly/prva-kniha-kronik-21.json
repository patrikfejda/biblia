{
    "1": "I povstal satan proti Izraelovi a pok\u00fa\u0161al D\u00e1vida, aby spo\u010d\u00edtal Izraelitov.",
    "2": "A D\u00e1vid povedal Joabovi a knie\u017eat\u00e1m \u013eudu: \"Cho\u010fte, spo\u010d\u00edtajte Izraelitov od Bersabe a\u017e po Dan a podajte mi spr\u00e1vu, chcem vedie\u0165 ich po\u010det.\"",
    "3": "Ale Joab povedal: \"Nech P\u00e1n rozmno\u017e\u00ed svoj \u013eud sto r\u00e1z tak, ako ho je. \u010ci s\u00fa nie v\u0161etci, m\u00f4j kr\u00e1\u013eovsk\u00fd pane, tvojimi sluhami? Pre\u010do si m\u00f4j p\u00e1n \u017eiada t\u00fato vec? Pre\u010do chce by\u0165 vinn\u00edkom Izraela?\"",
    "4": "Ale kr\u00e1\u013e trval na svojom rozkaze Joabovi a Joab sa vydal na cestu. Pochodil po celom Izraeli a pri\u0161iel do Jeruzalema.",
    "5": "A Joab odovzdal v\u00fdsledok s\u010d\u00edtania \u013eudu D\u00e1vidovi. V celom Izraeli bolo mili\u00f3n stotis\u00edc mu\u017eov, ktor\u00ed tasia me\u010d, J\u00fadovcov v\u0161ak bolo \u0161tyristosedemdesiattis\u00edc mu\u017eov, ktor\u00ed tasia me\u010d.",
    "6": "Levitov a Benjam\u00edncov nepo\u010d\u00edtal medzi nich, lebo Joabovi bol D\u00e1vidov rozkaz odporn\u00fd.",
    "7": "Ani Bohu sa t\u00e1to vec nep\u00e1\u010dila a potrestal Izraelitov.",
    "8": "Vtedy D\u00e1vid hovoril Bohu: \"Ve\u013emi som zhre\u0161il, ke\u010f som sa dopustil tej veci. Teraz v\u0161ak odpus\u0165 hriech svojho sluhu, lebo som konal ve\u013emi nerozumne!\"",
    "9": "Nato P\u00e1n oslovil D\u00e1vidovho vidca Gada:",
    "10": "\"Cho\u010f a povedz D\u00e1vidovi: Toto hovor\u00ed P\u00e1n: Predklad\u00e1m ti tri veci; vyber si z nich jednu, t\u00fa na teba dopust\u00edm!\"",
    "11": "Gad i\u0161iel k D\u00e1vidovi a povedal mu: \"Toto hovor\u00ed P\u00e1n: Vyber si:",
    "12": "Bu\u010f trojro\u010dn\u00fd hlad, alebo \u017ee bude\u0161 tri mesiace uteka\u0165 pred svojimi nepriate\u013emi tak, \u017ee \u0165a bude st\u00edha\u0165 me\u010d tvojich protivn\u00edkov, alebo \u017ee bude v krajine tri dni me\u010d P\u00e1nov, mor, a P\u00e1nov anjel bude ni\u010di\u0165 po celom \u00fazem\u00ed Izraela. Teraz teda uv\u00e1\u017e, \u010do m\u00e1m odpoveda&#357; tomu, ktor\u00fd ma poslal!\"",
    "13": "D\u00e1vid povedal Gadovi: \"Som vo ve\u013ekej \u00fazkosti. No nech padnem do P\u00e1novej ruky, lebo jeho milosrdenstvo je ve\u013ek\u00e9! Ale do ruky \u010dloveka nechcem padn\u00fa\u0165.\"",
    "14": "Tak P\u00e1n dopustil mor na Izrael, tak\u017ee z Izraelitov padlo sedemdesiattis\u00edc mu\u017eov.",
    "15": "Potom Boh poslal anjela do Jeruzalema, aby ho ni\u010dil. Ale ke\u010f ni\u010dil, P\u00e1n zhliadol, z\u013eutoval sa nad ne\u0161\u0165ast\u00edm a povedal anjelovi, ktor\u00fd ni\u010dil: \"Dos\u0165 u\u017e! Teraz u\u017e spus\u0165 ruku!\" P\u00e1nov anjel st\u00e1l pri humne Jebuzejca Ornana.",
    "16": "Ke\u010f D\u00e1vid zdvihol zrak, videl P\u00e1novho anjela st\u00e1\u0165 medzi zemou a nebom s vytasen\u00fdm me\u010dom v ruke, ktor\u00fa mal vystret\u00fa nad Jeruzalem. Nato D\u00e1vid a star\u0161\u00ed, poobliekan\u00ed do vrecov\u00edn, padli na tv\u00e1r",
    "17": "a D\u00e1vid hovoril Bohu: \"Nerozk\u00e1zal som ja spo\u010d\u00edta\u0165 \u013eud? Ja som teda zhre\u0161il, ja som sp\u00e1chal zlo! Ale tieto ove\u010dky \u010do\u017ee urobili? Pane, m\u00f4j Bo\u017ee, zdvihni svoju ruku na hubenie proti mne a proti domu m\u00f4jho otca, nie v\u0161ak proti svojmu \u013eudu!\"",
    "18": "A P\u00e1nov anjel poveril Gada poveda\u0165 D\u00e1vidovi, aby \u0161iel hore a aby na humne Jebuzejca Ornana postavil P\u00e1novi olt\u00e1r.",
    "19": "D\u00e1vid teda \u0161iel hore pod\u013ea slova, ktor\u00e9 mu v P\u00e1novom mene povedal Gad.",
    "20": "Ke\u010f sa Ornan vr\u00e1til, videl anjela a jeho \u0161tyria synovia, ktor\u00ed boli s n\u00edm, sa schovali; Ornan pr\u00e1ve ml\u00e1til p\u0161enicu.",
    "21": "D\u00e1vid i\u0161iel k Ornanovi. Ke\u010f sa Ornan pozrel a uvidel D\u00e1vida, vy\u0161iel z humna a poklonil sa D\u00e1vidovi tv\u00e1rou a\u017e po zem.",
    "22": "Tu D\u00e1vid povedal Ornanovi: \"Daj mi miesto, kde m\u00e1\u0161 humno, chcem na \u0148om postavi\u0165 P\u00e1novi olt\u00e1r! Daj mi ho za pln\u00fa cenu, potom sa rana vzdiali od \u013eudu!\"",
    "23": "Ornan povedal D\u00e1vidovi: \"Vezmi si ho! A nech m\u00f4j kr\u00e1\u013eovsk\u00fd p\u00e1n urob\u00ed, \u010do uzn\u00e1 za dobr\u00e9. Pozri, hov\u00e4d\u00e1 d\u00e1m na celopal, ml\u00e1\u0165a\u010dku na drevo a p\u0161enicu na nekrvav\u00fa obetu; to v\u0161etko d\u00e1vam.\"",
    "24": "Ale kr\u00e1\u013e D\u00e1vid povedal Ornanovi: \"Nie, chcem to od teba k\u00fapi\u0165 za pln\u00fa cenu. Nevezmem predsa pre P\u00e1na to, \u010do je tvoje, a neobetujem celopal zadarmo!\"",
    "25": "A tak dal D\u00e1vid Ornanovi za to miesto zlato o v\u00e1he \u0161es\u0165sto \u0161eklov.",
    "26": "Potom tam D\u00e1vid postavil P\u00e1novi olt\u00e1r, obetoval celopaly a pokojn\u00e9 obety a vz\u00fdval P\u00e1na, ktor\u00fd odpovedal oh\u0148om z neba, (ktor\u00fd zoslal) na olt\u00e1r z\u00e1paln\u00fdch obet\u00ed.",
    "27": "Nato dal P\u00e1n anjelovi rozkaz a on dal svoj me\u010d nasp\u00e4\u0165 do po\u0161vy.",
    "28": "V tom \u010dase, ke\u010f D\u00e1vid videl, \u017ee ho P\u00e1n vypo\u010dul na humne Jebuzejca Ornana, prin\u00e1\u0161al tam obety.",
    "29": "P\u00e1nov pr\u00edbytok, ktor\u00fd dal postavi\u0165 Moj\u017ei\u0161 na pustatine, a olt\u00e1r z\u00e1paln\u00fdch obet\u00ed bol v tom \u010dase na v\u00fd\u0161ine v Gabaone.",
    "30": "Ale D\u00e1vid nemohol \u00eds\u0165 k nemu, aby tam uprosoval Boha, lebo ho nap\u013a\u0148al hr\u00f4zou me\u010d P\u00e1novho anjela."
}