{
    "1": "P\u00fdtam sa teda: Vari Boh odvrhol svoj \u013eud? Ur\u010dite nie. Ve\u010f aj ja som Izraelita, Abrah\u00e1mov potomok z Benjam\u00ednovho kme\u0148a.",
    "2": "Boh neodvrhol svoj \u013eud, ktor\u00fd predpoznal. Alebo neviete, \u010do hovor\u00ed P\u00edsmo o Eli\u00e1\u0161ovi? Ako sa \u017ealuje Bohu na Izrael:",
    "3": "\"Pane, tvojich prorokov pozab\u00edjali, tvoje olt\u00e1re zborili. Len ja s\u00e1m som ostal; a aj na m\u00f4j \u017eivot striehnu.\"",
    "4": "A \u010do mu odpoved\u00e1 Boh? \"Ponechal som si sedemtis\u00edc mu\u017eov, ktor\u00ed nezohli kolen\u00e1 pred B\u00e1lom.\"",
    "5": "A tak aj v tomto \u010dase ostal zvy\u0161ok vyvolen\u00fd z milosti.",
    "6": "Ale ak z milosti, u\u017e nie zo skutkov, inak by milos\u0165 nebola milos\u0165ou.",
    "7": "\u010co teda? Izrael nedosiahol, o \u010do sa usiluje, ale vyvolen\u00ed dosiahli; ostatn\u00ed oslepli,",
    "8": "ako je nap\u00edsan\u00e9: \"Boh im dal ducha tvrd\u00e9ho sp\u00e1nku, o\u010di, aby nevideli, a u\u0161i, aby nepo\u010duli, a\u017e do dne\u0161n\u00e9ho d\u0148a.\"",
    "9": "A D\u00e1vid hovor\u00ed: \"Nech sa im ich st\u00f4l stane n\u00e1strahou a pascou, pohor\u0161en\u00edm a odplatou.",
    "10": "Nech sa im o\u010di zatemnia, aby nevideli, a ich chrb\u00e1t nav\u017edy zohn\u00fa!\"",
    "11": "A teraz sa p\u00fdtam: Vari sa tak potkli, aby padli? V\u00f4bec nie! Ale ich p\u00e1d sa stal sp\u00e1sou pre pohanov, aby potom na nich \u017eiarlili.",
    "12": "Len\u017ee ak je ich p\u00e1d pre svet bohatstvom a ich \u00fapadok bohatstvom pre pohanov, o ko\u013eko viac ich plnos\u0165?!",
    "13": "V\u00e1m, pohanom, hovor\u00edm: Preto\u017ee som apo\u0161tol pohanov, rob\u00edm \u010des\u0165 svojej slu\u017ebe,",
    "14": "aby som takto vzbudil \u017eiarlivos\u0165 svojich pokrvn\u00fdch a zachr\u00e1nil z nich aspo\u0148 niektor\u00fdch.",
    "15": "Lebo ke\u010f ich strata je zmieren\u00edm sveta, \u010d\u00edm bude ich prijatie, ak nie \u017eivot z m\u0155tvych?!",
    "16": "Ak s\u00fa sv\u00e4t\u00e9 prvotiny, potom aj cesto; ak je sv\u00e4t\u00fd kore\u0148, potom aj ratolesti.",
    "17": "Ale ak boli niektor\u00e9 ratolesti odlomen\u00e9 a ty, plan\u00e1 oliva, bol si na\u0161tepen\u00fd na ich miesto a stal si sa \u00fa\u010dastn\u00fdm na koreni a miazge olivy,",
    "18": "nevyvy\u0161uj sa nad ratolesti. Ak sa vyvy\u0161uje\u0161, nie ty nesie\u0161 kore\u0148, ale kore\u0148 teba.",
    "19": "Povie\u0161 azda: \"Tie ratolesti s\u00fa odlomen\u00e9, aby som bol na\u0161tepen\u00fd ja.\"",
    "20": "Dobre; boli odlomen\u00e9 pre neveru, ale ty stoj\u00ed\u0161 pre vieru. Nenam\u00fd\u0161\u013eaj si, rad\u0161ej sa boj!",
    "21": "Lebo ke\u010f Boh neu\u0161etril prirodzen\u00e9 ratolesti, aby sa nestalo, \u017ee neu\u0161etr\u00ed ani teba.",
    "22": "Maj teda pred o\u010dami Bo\u017eiu dobrotu i pr\u00edsnos\u0165: pr\u00edsnos\u0165 vo\u010di t\u00fdm, \u010do padli, a Bo\u017eiu dobrotu vo\u010di tebe, ak vytrv\u00e1\u0161 v dobrom; inak bude\u0161 aj ty od\u0165at\u00fd.",
    "23": "Ale aj oni bud\u00fa na\u0161tepen\u00ed, ak nezotrvaj\u00fa v nevere, lebo Boh m\u00e1 moc na\u0161tepi\u0165 ich znova.",
    "24": "Ve\u010f ak si ty od\u0165at\u00fd z planej olivy, na ktor\u00fa pod\u013ea prirodzenosti patr\u00ed\u0161, a si na\u0161tepen\u00fd proti prirodzenosti do dobrej olivy, o \u010do sk\u00f4r bud\u00fa za\u0161tepen\u00ed do vlastnej olivy t\u00ed, \u010do s\u00fa z nej pod\u013ea prirodzenosti?!",
    "25": "Nechcem, bratia, aby ste nepoznali toto tajomstvo a boli m\u00fadri sami pre seba, \u017ee na \u010das\u0165 Izraela za\u013eahla slepota dovtedy, k\u00fdm nevojde pln\u00fd po\u010det pohanov,",
    "26": "a tak bude spasen\u00fd cel\u00fd Izrael, ako je nap\u00edsan\u00e9: \"Zo Siona pr\u00edde vyslobodite\u013e a odvr\u00e1ti od Jakuba bezbo\u017enos\u0165:",
    "27": "A to bude tvoja zmluva s nimi, ke\u010f odstr\u00e1nim ich hriechy.\"",
    "28": "Vzh\u013eadom na evanjelium s\u00fa nepriate\u013emi kv\u00f4li v\u00e1m, ale vzh\u013eadom na vyvolenie s\u00fa milovan\u00ed kv\u00f4li otcom.",
    "29": "Lebo Bo\u017eie dary a povolanie s\u00fa neodvolate\u013en\u00e9.",
    "30": "Ak ste vy vo\u013eakedy neverili Bohu, a teraz ste dosiahli milosrdenstvo pre ich neveru,",
    "31": "tak aj oni teraz neveria pre milosrdenstvo, ktor\u00e9 sa v\u00e1m dostalo, aby teraz aj oni dosiahli milosrdenstvo.",
    "32": "Boh toti\u017e v\u0161etk\u00fdch uzavrel do nevery, aby sa nad v\u0161etk\u00fdmi zmiloval.",
    "33": "Ak\u00e1 h\u013abka Bo\u017eieho bohatstva, m\u00fadrosti a vedomosti! Ak\u00e9 nepochopite\u013en\u00e9 s\u00fa jeho s\u00fady a nevyspytate\u013en\u00e9 jeho cesty!",
    "34": "Ve\u010f kto poznal P\u00e1novo zm\u00fd\u0161\u013eanie? Alebo kto bol jeho radcom?",
    "35": "A kto mu dal nie\u010do prv\u00fd, aby mu bolo treba vr\u00e1ti\u0165?",
    "36": "Lebo od neho, skrze neho a pre neho je v\u0161etko. Jemu sl\u00e1va naveky. Amen."
}