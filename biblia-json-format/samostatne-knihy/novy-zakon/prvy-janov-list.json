{
    "1": {
        "1": "\u010co bolo od po\u010diatku, \u010do sme po\u010duli, \u010do sme na vlastn\u00e9 o\u010di videli, na \u010do sme h\u013eadeli a \u010doho sa na\u0161e ruky dot\u00fdkali, to zvestujeme: Slovo \u017eivota.",
        "2": "- Lebo zjavil sa \u017eivot a my sme videli, dosved\u010dujeme a zvestujeme v\u00e1m ve\u010dn\u00fd \u017eivot, ktor\u00fd bol u Otca a zjavil sa n\u00e1m.",
        "3": "\u010co sme videli a po\u010duli, zvestujeme aj v\u00e1m, aby ste aj vy mali spolo\u010denstvo s nami. Ve\u010f my m\u00e1me spolo\u010denstvo s Otcom a s jeho Synom Je\u017ei\u0161om Kristom.",
        "4": "A toto p\u00ed\u0161eme, aby na\u0161a rados\u0165 bola \u00fapln\u00e1.",
        "5": "A toto je zves\u0165, ktor\u00fa sme od neho po\u010duli a v\u00e1m zvestujeme: Boh je svetlo a niet v \u0148om nijakej tmy.",
        "6": "Ak hovor\u00edme, \u017ee m\u00e1me s n\u00edm spolo\u010denstvo, ale chod\u00edme vo tme, luh\u00e1me a nekon\u00e1me pravdu.",
        "7": "Ale ak chod\u00edme vo svetle ako je on vo svetle, m\u00e1me spolo\u010denstvo medzi sebou a krv Je\u017ei\u0161a, jeho Syna, n\u00e1s o\u010dis\u0165uje od ka\u017ed\u00e9ho hriechu.",
        "8": "Ak hovor\u00edme, \u017ee nem\u00e1me hriech, klameme sami seba a nie je v n\u00e1s pravda.",
        "9": "Ale ak vyzn\u00e1vame svoje hriechy, on je vern\u00fd a spravodliv\u00fd: odpust\u00ed n\u00e1m hriechy a o\u010dist\u00ed n\u00e1s od ka\u017edej nepr\u00e1vosti.",
        "10": "Ak hovor\u00edme, \u017ee sme nezhre\u0161ili, jeho rob\u00edme luh\u00e1rom a nie je v n\u00e1s jeho slovo."
    },
    "2": {
        "1": "Deti moje, toto v\u00e1m p\u00ed\u0161em, aby ste nehre\u0161ili. A keby niekto zhre\u0161il, m\u00e1me u Otca z\u00e1stancu: Je\u017ei\u0161a Krista, spravodliv\u00e9ho.",
        "2": "On je zmiernou obetou za na\u0161e hriechy; a nielen za na\u0161e, ale aj za hriechy cel\u00e9ho sveta.",
        "3": "Pod\u013ea toho vieme, \u017ee sme ho poznali, ak zachov\u00e1vame jeho prik\u00e1zania.",
        "4": "Kto hovor\u00ed: \"Pozn\u00e1m ho,\" a nezachov\u00e1va jeho prik\u00e1zania, je luh\u00e1r a niet v \u0148om pravdy.",
        "5": "Kto v\u0161ak zachov\u00e1va jeho slovo, v tom je Bo\u017eia l\u00e1ska naozaj dokonal\u00e1. A pod\u013ea toho vieme, \u017ee sme v \u0148om.",
        "6": "Kto hovor\u00ed, \u017ee ost\u00e1va v \u0148om, m\u00e1 aj s\u00e1m \u017ei\u0165, ako \u017eil on.",
        "7": "Milovan\u00ed, nep\u00ed\u0161em v\u00e1m nov\u00e9 prik\u00e1zanie, ale star\u00e9 prik\u00e1zanie, ktor\u00e9 ste mali od za\u010diatku: star\u00e9 prik\u00e1zanie je slovo, ktor\u00e9 ste po\u010duli.",
        "8": "A predsa v\u00e1m p\u00ed\u0161em nov\u00e9 prik\u00e1zanie, ktor\u00e9 je pravdiv\u00e9 v \u0148om aj vo v\u00e1s, lebo tma odch\u00e1dza a u\u017e svieti prav\u00e9 svetlo.",
        "9": "Kto hovor\u00ed, \u017ee je vo svetle, a nen\u00e1vid\u00ed svojho brata, je e\u0161te st\u00e1le vo tme.",
        "10": "Kto miluje svojho brata, ost\u00e1va vo svetle a nie je pre\u0148 pohor\u0161en\u00edm.",
        "11": "Ale kto nen\u00e1vid\u00ed svojho brata, je vo tme a chod\u00ed vo tme a nevie, kam ide, lebo tma mu zaslepila o\u010di.",
        "12": "P\u00ed\u0161em v\u00e1m, deti: Pre jeho meno m\u00e1te odpusten\u00e9 hriechy.",
        "13": "Otcovia, v\u00e1m p\u00ed\u0161em: Poznali ste toho, ktor\u00fd je od po\u010diatku. Ml\u00e1denci, v\u00e1m p\u00ed\u0161em: Premohli ste Zl\u00e9ho.",
        "14": "Nap\u00edsal som v\u00e1m, deti: Poznali ste Otca. Nap\u00edsal som v\u00e1m, otcovia: Poznali ste toho, ktor\u00fd je od po\u010diatku. Nap\u00edsal som v\u00e1m, ml\u00e1denci: Ste siln\u00ed, Bo\u017eie slovo ost\u00e1va vo v\u00e1s a premohli ste Zl\u00e9ho.",
        "15": "Nemilujte svet, ani to, \u010do je vo svete. Ak niekto miluje svet, nie je v \u0148om Otcova l\u00e1ska.",
        "16": "Ve\u010f ni\u010d z toho, \u010do je vo svete, ani \u017eiadostivos\u0165 tela ani \u017eiadostivos\u0165 o\u010d\u00ed ani honosenie sa bohatstvom nie je z Otca, ale zo sveta.",
        "17": "A svet sa pominie, aj jeho \u017eiadostivos\u0165. Kto v\u0161ak pln\u00ed Bo\u017eiu v\u00f4\u013eu, ost\u00e1va naveky.",
        "18": "Deti moje, je posledn\u00e1 hodina. A ako ste po\u010duli, \u017ee pr\u00edde antikrist, tak teraz vyst\u00fapilo mnoho antikristov. Z toho pozn\u00e1vame, \u017ee je tu posledn\u00e1 hodina.",
        "19": "Spomedzi n\u00e1s vy\u0161li, ale neboli z n\u00e1s. Lebo keby boli z n\u00e1s boli by zostali s nami. No malo sa uk\u00e1za\u0165 \u017ee t\u00ed v\u0161etci nie s\u00fa z n\u00e1s.",
        "20": "Ale vy m\u00e1te pomazanie od Sv\u00e4t\u00e9ho a viete to v\u0161etci.",
        "21": "Nenap\u00edsal som v\u00e1m, akoby ste nepoznali pravdu, ale \u017ee ju pozn\u00e1te a preto, \u017ee nijak\u00e1 lo\u017e nie je z pravdy.",
        "22": "Kto je luh\u00e1r, ak nie ten, kto popiera, \u017ee Je\u017ei\u0161 je Kristus!? To je antikrist, kto popiera Otca i Syna.",
        "23": "Kto popiera Syna, nem\u00e1 ani Otca. Kto vyzn\u00e1va Syna, m\u00e1 aj Otca.",
        "24": "Nech zost\u00e1va vo v\u00e1s, \u010do ste po\u010duli od za\u010diatku. Ak vo v\u00e1s zostane to, \u010do ste po\u010duli od za\u010diatku, aj vy ostanete v Synovi aj v Otcovi.",
        "25": "A pris\u013e\u00fabenie, ktor\u00e9 n\u00e1m dal on, je ve\u010dn\u00fd \u017eivot.",
        "26": "Toto som v\u00e1m nap\u00edsal o t\u00fdch, \u010do v\u00e1s zv\u00e1dzaj\u00fa.",
        "27": "A pomazanie, ktor\u00e9 ste od neho dostali, ost\u00e1va vo v\u00e1s a nepotrebujete, aby v\u00e1s niekto po\u00fa\u010dal. Ale ako jeho pomazanie v\u00e1s po\u00fa\u010da o v\u0161etkom - a je pravdiv\u00e9, nie je l\u017eou - teda ako v\u00e1s pou\u010dilo, ost\u00e1vate v \u0148om.",
        "28": "A teraz, deti moje, ost\u00e1vajte v \u0148om, aby sme mali d\u00f4veru, ke\u010f sa zjav\u00ed, a aby sme pri jeho pr\u00edchode neboli n\u00edm zahanben\u00ed.",
        "29": "Ak viete, \u017ee je spravodliv\u00fd, vedzte, \u017ee ka\u017ed\u00fd, kto kon\u00e1 spravodlivo, z neho sa narodil."
    },
    "3": {
        "1": "Pozrite, ak\u00fa ve\u013ek\u00fa l\u00e1sku n\u00e1m daroval Otec: vol\u00e1me sa Bo\u017e\u00edmi de\u0165mi a nimi aj sme. Preto n\u00e1s svet nepozn\u00e1, \u017ee nepoznal jeho.",
        "2": "Milovan\u00ed, teraz sme Bo\u017e\u00edmi de\u0165mi, a e\u0161te sa neuk\u00e1zalo, \u010d\u00edm budeme. Vieme v\u0161ak, \u017ee ke\u010f sa on zjav\u00ed, budeme mu podobn\u00ed, lebo ho budeme vidie\u0165 tak\u00e9ho, ak\u00fd je.",
        "3": "Ka\u017ed\u00fd, kto m\u00e1 t\u00fato n\u00e1dej v neho usiluje sa by\u0165 \u010dist\u00fd, ako je on \u010dist\u00fd.",
        "4": "Ka\u017ed\u00fd, kto p\u00e1cha hriech, p\u00e1cha aj bezpr\u00e1vie, lebo hriech je bezpr\u00e1vie.",
        "5": "A viete, \u017ee on sa zjavil, aby s\u0148al hriechy, a v \u0148om hriechu niet.",
        "6": "Kto ost\u00e1va v \u0148om, nehre\u0161\u00ed; kto hre\u0161\u00ed, ten ho nevidel, ani nepoznal.",
        "7": "Deti moje, nech v\u00e1s nik nezvedie. Kto kon\u00e1 spravodlivo, je spravodliv\u00fd, ako je on spravodliv\u00fd.",
        "8": "Kto p\u00e1cha hriech, je z diabla, preto\u017ee diabol hre\u0161\u00ed od po\u010diatku. A Bo\u017e\u00ed Syn sa zjavil preto, aby zmaril diablove skutky.",
        "9": "Kto sa narodil z Boha, nep\u00e1cha hriech, lebo v \u0148om ost\u00e1va jeho semeno; a nem\u00f4\u017ee hre\u0161i\u0165, preto\u017ee sa narodil z Boha.",
        "10": "Pod\u013ea tohto sa daj\u00fa rozozna\u0165 Bo\u017eie deti od det\u00ed diablov\u00fdch: kto nekon\u00e1 spravodlivo, nie je z Boha; ani ten, kto nemiluje svojho brata.",
        "11": "Lebo toto je zves\u0165, ktor\u00fa ste po\u010duli od za\u010diatku: aby sme jeden druh\u00e9ho milovali.",
        "12": "Nie ako Kain; on bol zo Zl\u00e9ho a zabil svojho brata. A pre\u010do ho zabil? Preto, \u017ee jeho skutky boli zl\u00e9 a bratove spravodliv\u00e9.",
        "13": "Bratia, nedivte sa, ak v\u00e1s svet nen\u00e1vid\u00ed.",
        "14": "My vieme, \u017ee sme pre\u0161li zo smrti do \u017eivota, lebo milujeme bratov. Kto nemiluje, ost\u00e1va v smrti.",
        "15": "Ka\u017ed\u00fd, kto nen\u00e1vid\u00ed svojho brata, je vrah. A viete, \u017ee ani jeden vrah nem\u00e1 v sebe ve\u010dn\u00fd \u017eivot.",
        "16": "\u010co je l\u00e1ska, poznali sme z toho, \u017ee on polo\u017eil za n\u00e1s svoj \u017eivot. Aj my sme povinn\u00ed d\u00e1va\u0165 \u017eivot za bratov.",
        "17": "Ak m\u00e1 niekto pozemsk\u00fd majetok a vid\u00ed brata v n\u00fadzi a srdce si pred n\u00edm zatvor\u00ed, ako v \u0148om m\u00f4\u017ee ost\u00e1va\u0165 Bo\u017eia l\u00e1ska?",
        "18": "Deti moje, nemilujme len slovom a jazykom, ale skutkom a pravdou.",
        "19": "Pod\u013ea toho pozn\u00e1me, \u017ee sme z pravdy, a upokoj\u00edme si pred n\u00edm srdce.",
        "20": "Lebo keby n\u00e1m srdce nie\u010do vy\u010d\u00edtalo, Boh je v\u00e4\u010d\u0161\u00ed ako na\u0161e srdce a vie v\u0161etko.",
        "21": "Milovan\u00ed, ak n\u00e1m srdce ni\u010d nevy\u010d\u00edta, m\u00e1me d\u00f4veru k Bohu",
        "22": "a dostaneme od neho v\u0161etko, o \u010do len budeme prosi\u0165, lebo zachov\u00e1vame jeho prik\u00e1zania a rob\u00edme, \u010do sa jemu p\u00e1\u010di.",
        "23": "A toto je jeho prik\u00e1zanie: aby sme verili v meno jeho Syna Je\u017ei\u0161a Krista a milovali jeden druh\u00e9ho, ako n\u00e1m prik\u00e1zal.",
        "24": "Kto zachov\u00e1va jeho prik\u00e1zania, ost\u00e1va v Bohu a Boh v \u0148om. A \u017ee v n\u00e1s ost\u00e1va, pozn\u00e1me z Ducha, ktor\u00e9ho n\u00e1m dal."
    },
    "4": {
        "1": "Milovan\u00ed, neverte ka\u017ed\u00e9mu duchu, ale sk\u00famajte duchov, \u010di s\u00fa z Boha, lebo do sveta vy\u0161lo mnoho falo\u0161n\u00fdch prorokov.",
        "2": "Bo\u017eieho Ducha pozn\u00e1te pod\u013ea tohoto: Ka\u017ed\u00fd duch, ktor\u00fd vyzn\u00e1va, \u017ee Je\u017ei\u0161 Kristus pri\u0161iel v tele, je z Boha.",
        "3": "Duch, ktor\u00fd nevyzn\u00e1va Je\u017ei\u0161a, nie je z Boha. To je duch antikrista, o ktorom ste po\u010duli, \u017ee pr\u00edde, a u\u017e teraz je na svete.",
        "4": "Vy, deti moje, ste z Boha a zv\u00ed\u0165azili ste nad nimi, lebo ten, ktor\u00fd je vo v\u00e1s, je v\u00e4\u010d\u0161\u00ed ne\u017e ten, \u010do je vo svete.",
        "5": "Oni s\u00fa zo sveta, preto hovoria pod\u013ea sveta a svet ich po\u010d\u00fava.",
        "6": "My sme z Boha. Kto pozn\u00e1 Boha, po\u010d\u00fava n\u00e1s. Kto nie je z Boha, ten n\u00e1s nepo\u010d\u00fava. Pod\u013ea toho pozn\u00e1vame Ducha pravdy a ducha bludu.",
        "7": "Milovan\u00ed, milujme sa navz\u00e1jom, lebo l\u00e1ska je z Boha a ka\u017ed\u00fd, kto miluje, narodil sa z Boha a pozn\u00e1 Boha.",
        "8": "Kto nemiluje, nepoznal Boha, lebo Boh je l\u00e1ska.",
        "9": "A Bo\u017eia l\u00e1ska k n\u00e1m sa prejavila v tom, \u017ee Boh poslal svojho jednoroden\u00e9ho Syna na svet, aby sme skrze neho mali \u017eivot.",
        "10": "L\u00e1ska je v tom, \u017ee nie my sme milovali Boha, ale \u017ee on miloval n\u00e1s a poslal svojho Syna ako zmiernu obetu za na\u0161e hriechy.",
        "11": "Milovan\u00ed, ke\u010f n\u00e1s Boh tak miluje, aj my sme povinn\u00ed milova\u0165 jeden druh\u00e9ho.",
        "12": "Boha nikto nikdy nevidel; ale ke\u010f sa milujeme navz\u00e1jom; Boh ost\u00e1va v n\u00e1s a jeho l\u00e1ska v n\u00e1s je dokonal\u00e1.",
        "13": "A \u017ee ost\u00e1vame v \u0148om a on v n\u00e1s, pozn\u00e1vame pod\u013ea toho, \u017ee n\u00e1m dal zo svojho Ducha.",
        "14": "A my sme videli a sved\u010d\u00edme, \u017ee Otec poslal Syna za Spasite\u013ea sveta.",
        "15": "Kto vyzn\u00e1: \"Je\u017ei\u0161 je Bo\u017e\u00ed Syn,\" ost\u00e1va v \u0148om Boh a on v Bohu.",
        "16": "A my, \u010do sme uverili, spoznali sme l\u00e1sku, ak\u00fa m\u00e1 Boh k n\u00e1m. Boh je l\u00e1ska; a kto ost\u00e1va v l\u00e1ske, ost\u00e1va v Bohu a Boh ost\u00e1va v \u0148om.",
        "17": "L\u00e1ska v n\u00e1s je dokonal\u00e1 v tom, \u017ee m\u00e1me d\u00f4veru v de\u0148 s\u00fadu, lebo ako je on, tak sme aj my na tomto svete.",
        "18": "V l\u00e1ske niet strachu, a dokonal\u00e1 l\u00e1ska vyh\u00e1\u0148a strach, lebo strach m\u00e1 v sebe trest, a kto sa boj\u00ed, nie je dokonal\u00fd v l\u00e1ske.",
        "19": "My milujeme, preto\u017ee on prv\u00fd miloval n\u00e1s.",
        "20": "Ak niekto povie: \"Milujem Boha,\" a nen\u00e1vid\u00ed svojho brata, je luh\u00e1r. Ve\u010f kto nemiluje brata, ktor\u00e9ho vid\u00ed, nem\u00f4\u017ee milova\u0165 Boha, ktor\u00e9ho nevid\u00ed.",
        "21": "A toto prik\u00e1zanie m\u00e1me od neho: aby ten, kto miluje Boha, miloval aj svojho brata."
    },
    "5": {
        "1": "Ka\u017ed\u00fd, kto ver\u00ed, \u017ee Je\u017ei\u0161 je Kristus, narodil sa z Boha. A ka\u017ed\u00fd, kto miluje Boha ako Otca, miluje aj toho, kto sa z neho narodil.",
        "2": "Pod\u013ea toho pozn\u00e1me, \u017ee milujeme Bo\u017eie deti, ke\u010f milujeme Boha a pln\u00edme jeho prik\u00e1zania.",
        "3": "Lebo l\u00e1ska k Bohu spo\u010d\u00edva v tom, \u017ee zachov\u00e1vame jeho prik\u00e1zania. A jeho prik\u00e1zania nie s\u00fa \u0165a\u017ek\u00e9.",
        "4": "Ve\u010f v\u0161etko, \u010do sa narodilo z Boha, prem\u00e1ha svet. A t\u00fdm v\u00ed\u0165azstvom, ktor\u00e9 premohlo svet, je na\u0161a viera.",
        "5": "Ve\u010f kto in\u00fd prem\u00e1ha svet, ak nie ten, kto ver\u00ed, \u017ee Je\u017ei\u0161 je, Bo\u017e\u00ed Syn?",
        "6": "On je ten, ktor\u00fd pri\u0161iel skrze vodu a krv, Je\u017ei\u0161 Kristus. Nielen skrze vodu, ale skrze vodu a krv. A Duch to dosved\u010duje, preto\u017ee Duch je pravda.",
        "7": "Lebo traja s\u00fa, \u010do sved\u010dia:",
        "8": "Duch, voda a krv; a t\u00edto traja s\u00fa zajedno.",
        "9": "Ak prij\u00edmame svedectvo \u013eud\u00ed, Bo\u017eie svedectvo je v\u00e4\u010d\u0161ie; preto\u017ee Bo\u017eie svedectvo je to, \u017ee sved\u010dil o svojom Synovi.",
        "10": "Kto ver\u00ed v Bo\u017eieho Syna, m\u00e1 svedectvo v sebe. Kto never\u00ed Bohu, rob\u00ed ho luh\u00e1rom, preto\u017ee neuveril svedectvu, ktor\u00e9 vydal Boh o svojom Synovi.",
        "11": "A toto svedectvo je, \u017ee Boh n\u00e1m dal ve\u010dn\u00fd \u017eivot a tento \u017eivot je v jeho Synovi.",
        "12": "Kto m\u00e1 Syna, m\u00e1 \u017eivot; kto nem\u00e1 Syna, nem\u00e1 Bo\u017e\u00ed \u017eivot.",
        "13": "Toto som v\u00e1m nap\u00edsal, aby ste vedeli, \u017ee m\u00e1te ve\u010dn\u00fd \u017eivot vy, \u010do ver\u00edte v meno Bo\u017eieho Syna.",
        "14": "A toto je d\u00f4vera, ktor\u00fa m\u00e1me k nemu, \u017ee n\u00e1s po\u010duje, ke\u010f o nie\u010do pros\u00edme pod\u013ea jeho v\u00f4le.",
        "15": "A ak vieme, \u017ee n\u00e1s po\u010duje, nech o \u010doko\u013evek pros\u00edme, vieme aj to, \u017ee dostaneme, o \u010do sme ho \u017eiadali.",
        "16": "Ke\u010f niekto vid\u00ed, \u017ee jeho brat p\u00e1cha hriech, ktor\u00fd nevedie k smrti, nech pros\u00ed a Boh mu d\u00e1 \u017eivot, toti\u017e t\u00fdm, \u010do p\u00e1chaj\u00fa hriech, ktor\u00fd nevedie k smrti. Je aj hriech, ktor\u00fd vedie k smrti; o takom nehovor\u00edm, \u017ee sa treba za\u0148 modli\u0165.",
        "17": "Ka\u017ed\u00e1 nepr\u00e1vos\u0165 je hriechom, ale je aj hriech, ktor\u00fd nevedie k smrti.",
        "18": "Vieme, \u017ee nik, kto sa narodil z Boha, nehre\u0161\u00ed, ale chr\u00e1ni ho ten, ktor\u00fd sa narodil z Boha, a Zl\u00fd sa ho nedotkne.",
        "19": "Vieme, \u017ee sme z Boha a cel\u00fd svet je v moci Zl\u00e9ho.",
        "20": "A vieme, \u017ee pri\u0161iel Bo\u017e\u00ed Syn a dal n\u00e1m schopnos\u0165 pozna\u0165 toho Prav\u00e9ho. A my sme v tom Pravom, v jeho Synovi Je\u017ei\u0161ovi Kristovi. On je ten Prav\u00fd, Boh a ve\u010dn\u00fd \u017eivot.",
        "21": "Deti moje, chr\u00e1\u0148te sa modiel!"
    }
}