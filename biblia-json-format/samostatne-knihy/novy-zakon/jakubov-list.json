{
    "1": {
        "1": "Jakub, slu\u017eobn\u00edk Boha a P\u00e1na Je\u017ei\u0161a Krista, posiela pozdrav dvan\u00e1stim kme\u0148om v diaspore.",
        "2": "Bratia moji, pokladajte to len za rados\u0165, ke\u010f podst\u00fapite v\u0161elijak\u00e9 sk\u00fa\u0161ky,",
        "3": "ve\u010f viete, \u017ee sk\u00fa\u0161ka va\u0161ej viery prin\u00e1\u0161a vytrvalos\u0165.",
        "4": "A vytrvalos\u0165 sa m\u00e1 uk\u00e1za\u0165 v dokonal\u00fdch skutkoch, aby ste boli dokonal\u00ed a neporu\u0161en\u00ed a v ni\u010dom nezaost\u00e1vali.",
        "5": "Ak niekomu z v\u00e1s ch\u00fdba m\u00fadros\u0165, nech si pros\u00ed od Boha, ktor\u00fd d\u00e1va v\u0161etk\u00fdm \u0161tedro a bez v\u00fd\u010ditky, a dostane ju.",
        "6": "Ale nech pros\u00ed s vierou, bez pochybovania. Lebo kto pochybuje, podob\u00e1 sa morskej vlne, hnanej a zmietanej vetrom.",
        "7": "Tak\u00fd \u010dlovek nech sa nenazd\u00e1va, \u017ee dostane nie\u010do od P\u00e1na;",
        "8": "- mu\u017e s rozpoltenou mys\u013eou, nest\u00e1ly vo v\u0161etkom svojom po\u010d\u00ednan\u00ed.",
        "9": "Brat v n\u00edzkom postaven\u00ed nech sa chv\u00e1li svoj\u00edm pov\u00fd\u0161en\u00edm,",
        "10": "bohat\u00fd zasa svojou \u00fabohos\u0165ou, lebo sa pominie ako kvet tr\u00e1vy:",
        "11": "vyjde slnko so svojou p\u00e1\u013eavou a vysu\u0161\u00ed tr\u00e1vu, jej kvet odpadne a kr\u00e1sa jej zjavu zanikne. Tak zv\u00e4dne aj boh\u00e1\u010d na svojich cest\u00e1ch.",
        "12": "Blahoslaven\u00fd mu\u017e, ktor\u00fd vydr\u017e\u00ed sk\u00fa\u0161ku, lebo ke\u010f sa osved\u010d\u00ed, dostane veniec \u017eivota, ktor\u00fd Boh pris\u013e\u00fabil t\u00fdm, \u010do ho miluj\u00fa.",
        "13": "Nech nik v poku\u0161en\u00ed nehovor\u00ed: \"Boh ma pok\u00fa\u0161a.\" Ve\u010f Boha nemo\u017eno pok\u00fa\u0161a\u0165 na zl\u00e9 a ani on s\u00e1m nikoho nepok\u00fa\u0161a.",
        "14": "Ale ka\u017ed\u00e9ho pok\u00fa\u0161a vlastn\u00e1 \u017eiadostivos\u0165, ktor\u00e1 ho zachvacuje a zv\u00e1dza.",
        "15": "\u017diadostivos\u0165 potom, ke\u010f po\u010dne, porod\u00ed hriech a ke\u010f je hriech dokonan\u00fd, splod\u00ed smr\u0165.",
        "16": "Nem\u00fd\u013ete sa, bratia moji milovan\u00ed!",
        "17": "Ka\u017ed\u00fd dobr\u00fd \u00fadel, ka\u017ed\u00fd dokonal\u00fd dar je zhora, zostupuje od Otca svetiel, u ktor\u00e9ho niet premeny ani zatmenia z obratu.",
        "18": "On n\u00e1s zo svojej v\u00f4le zrodil slovom pravdy, aby sme boli ako prvotiny jeho stvorenia.",
        "19": "Vedzte, bratia moji milovan\u00ed: ka\u017ed\u00fd \u010dlovek m\u00e1 by\u0165 r\u00fdchly, ke\u010f treba po\u010d\u00fava\u0165, ale pomal\u00fd do re\u010di a pomal\u00fd do hnevu,",
        "20": "lebo \u010dlovek v hneve nekon\u00e1, \u010do je spravodliv\u00e9 pred Bohom.",
        "21": "Preto odlo\u017ete v\u0161etku ne\u010distotu a ak\u00fako\u013evek zlobu a v tichosti prijmite zasiate slovo, ktor\u00e9 m\u00e1 moc spasi\u0165 va\u0161e du\u0161e.",
        "22": "A slovo aj uskuto\u010d\u0148ujte, nebu\u010fte len posluch\u00e1\u010dmi, ktor\u00ed klam\u00fa sami seba.",
        "23": "Lebo kto iba po\u010d\u00fava slovo a neuskuto\u010d\u0148uje ho, podob\u00e1 sa mu\u017eovi, \u010do si v zrkadle prezer\u00e1 svoju prirodzen\u00fa tv\u00e1r.",
        "24": "Pozrie sa na seba, od\u00edde a hne\u010f zabudne, ak\u00fd je.",
        "25": "Ale kto sa zah\u013ead\u00ed do dokonal\u00e9ho z\u00e1kona slobody a vytrv\u00e1, kto nie je z\u00e1budliv\u00fd posluch\u00e1\u010d, ale uskuto\u010d\u0148ovate\u013e diela, ten bude blahoslaven\u00fd pre svoje skutky.",
        "26": "Ak si niekto mysl\u00ed, \u017ee je n\u00e1bo\u017en\u00fd, a nedr\u017e\u00ed si jazyk na uzde, ale klame s\u00e1m seba, toho n\u00e1bo\u017enos\u0165 je m\u00e1rna.",
        "27": "\u010cist\u00e1 a nepo\u0161kvrnen\u00e1 n\u00e1bo\u017enos\u0165 pred Bohom a Otcom je: nav\u0161tevova\u0165 siroty a vdovy v ich tiesni a zachova\u0165 sa nepo\u0161kvrnen\u00fdm od tohoto sveta."
    },
    "2": {
        "1": "Bratia moji, nesp\u00e1jajte vieru v n\u00e1\u0161ho P\u00e1na sl\u00e1vy, Je\u017ei\u0161a Krista, s nad\u0155\u017ean\u00edm osob\u00e1m.",
        "2": "Lebo ak pr\u00edde na va\u0161e zhroma\u017edenie mu\u017e so zlat\u00fdm prste\u0148om a v skvostnom r\u00fachu a pr\u00edde aj chudobn\u00fd v chatrnom odeve",
        "3": "a vy si v\u0161imnete toho, ktor\u00fd je oble\u010den\u00fd do n\u00e1dhern\u00e9ho r\u00facha, a poviete: \"Ty sa posa\u010f pekne tu!\", ale chudobn\u00e9mu poviete: \"Ty si sta\u0148 tam, alebo si sadni k mojej podno\u017eke!\",",
        "4": "vari nerob\u00edte rozdiely medzi sebou a nestali ste sa zlomyse\u013en\u00fdmi sudcami?!",
        "5": "Po\u010d\u00favajte, moji milovan\u00ed bratia! Nevyvolil Boh t\u00fdch, \u010do s\u00fa vo svete chudobn\u00ed, aby boli bohat\u00ed vo viere a dedi\u010dia kr\u00e1\u013eovstva, ktor\u00e9 pris\u013e\u00fabil t\u00fdm, \u010do ho miluj\u00fa?",
        "6": "A vy ste chudobn\u00e9ho znev\u00e1\u017eili! Neutl\u00e1\u010daj\u00fa v\u00e1s pr\u00e1ve bohat\u00ed a nevl\u00e1\u010dia v\u00e1s pr\u00e1ve oni po s\u00fadoch?",
        "7": "A ner\u00fahaj\u00fa sa pr\u00e1ve oni vzne\u0161en\u00e9mu menu, ktor\u00e9 sa vz\u00fdvalo nad vami?",
        "8": "Ak v\u0161ak uskuto\u010d\u0148ujete kr\u00e1\u013eovsk\u00fd z\u00e1kon pod\u013ea P\u00edsma: \"MiIova\u0165 bude\u0161 svojho bl\u00ed\u017eneho ako seba sam\u00e9ho!\", dobre rob\u00edte.",
        "9": "Ale ak nad\u0155\u017eate osob\u00e1m, p\u00e1chate hriech a z\u00e1kon v\u00e1s usved\u010duje z priestupku.",
        "10": "Kto by toti\u017e zachoval cel\u00fd z\u00e1kon, ale prest\u00fapil by ho v jednom prik\u00e1zan\u00ed, previnil by sa proti v\u0161etk\u00fdm.",
        "11": "Lebo ten, ktor\u00fd povedal: \"Nescudzolo\u017e\u00ed\u0161,\" povedal aj: \"Nezabije\u0161.\" A ke\u010f aj nescudzolo\u017e\u00ed\u0161, ale zab\u00edja\u0161, prestupuje\u0161 z\u00e1kon.",
        "12": "Hovorte a konajte ako t\u00ed, \u010do maj\u00fa by\u0165 s\u00faden\u00ed pod\u013ea z\u00e1kona slobody!",
        "13": "S\u00fad bez milosrdenstva \u010dak\u00e1 toti\u017e toho, kto nepreuk\u00e1zal milosrdenstvo. Ale milosrdenstvo sa vyvy\u0161uje nad s\u00fadom.",
        "14": "Bratia moji, \u010do oso\u017e\u00ed, ke\u010f niekto hovor\u00ed, \u017ee m\u00e1 vieru, ale nem\u00e1 skutky? M\u00f4\u017ee ho tak\u00e1 viera spasi\u0165?",
        "15": "Ak je brat alebo sestra bez \u0161iat a ch\u00fdba im ka\u017edodenn\u00e1 ob\u017eiva",
        "16": "a niekto z v\u00e1s by im povedal: \"Cho\u010fte v pokoji! Zohrejte sa a najedzte sa!\", ale nedali by ste im, \u010do potrebuj\u00fa pre telo, \u010do to oso\u017e\u00ed?!",
        "17": "Tak aj viera: ak nem\u00e1 skutky, je sama v sebe m\u0155tva.",
        "18": "Ale niekto povie: \"Ty m\u00e1\u0161 vieru a ja m\u00e1m skutky.\" Uk\u00e1\u017e mi svoju vieru bez skutkov a ja ti zo svojich skutkov uk\u00e1\u017eem vieru.",
        "19": "Ver\u00ed\u0161, \u017ee Boh je jeden? Dobre rob\u00ed\u0161. Ale aj diabli veria, a tras\u00fa sa!",
        "20": "Chce\u0161 vedie\u0165, m\u00e1rniv\u00fd \u010dlove\u010de, \u017ee viera bez skutkov je ne\u00fa\u010dinn\u00e1?",
        "21": "Nebol n\u00e1\u0161 otec Abrah\u00e1m ospravedlnen\u00fd zo skutkov, ke\u010f obetoval na olt\u00e1ri svojho syna Iz\u00e1ka?",
        "22": "Vid\u00ed\u0161, \u017ee viera spolup\u00f4sobila s jeho skutkami a \u017ee skutkami dosiahla viera dokonalos\u0165.",
        "23": "Tak sa splnilo P\u00edsmo, ktor\u00e9 hovor\u00ed: \"Abrah\u00e1m uveril Bohu a to sa mu po\u010d\u00edtalo za spravodlivos\u0165.\" A bol nazvan\u00fd Bo\u017e\u00edm priate\u013eom.",
        "24": "Vid\u00edte, \u017ee \u010dlovek je ospravedlnen\u00fd zo skutkov, a nie iba z viery.",
        "25": "A nebola podobne ospravedlnen\u00e1 zo skutkov aj neviestka Rachab, ke\u010f prijala poslov a poslala ich inou cestou?",
        "26": "Lebo ako telo bez ducha je m\u0155tve, tak je m\u0155tva aj viera bez skutkov."
    },
    "3": {
        "1": "Bratia moji, nechcite by\u0165 mnoh\u00ed u\u010dite\u013emi, ve\u010f viete, \u017ee n\u00e1s \u010dak\u00e1 pr\u00edsnej\u0161\u00ed s\u00fad.",
        "2": "Ve\u010f v\u0161etci sa prehre\u0161ujeme v mnohom. Kto sa neprehre\u0161uje slovom, je dokonal\u00fd mu\u017e, schopn\u00fd udr\u017ea\u0165 na uzde aj cel\u00e9 telo.",
        "3": "Ke\u010f d\u00e1vame ko\u0148om do \u00fast zubadlo, aby n\u00e1s posl\u00fachali, ovl\u00e1dame cel\u00e9 ich telo.",
        "4": "H\u013ea, aj lode: hoci s\u00fa tak\u00e9 ve\u013ek\u00e9 a \u017een\u00fa ich prudk\u00e9 vetry, mali\u010dk\u00e9 kormidlo ich riadi ta, kam chce kormideln\u00edk.",
        "5": "Tak aj jazyk: je to s\u00edce mal\u00fd \u00fad, ale honos\u00ed sa ve\u013ek\u00fdmi vecami. Pozrite, ak\u00fd mal\u00fd ohe\u0148 ak\u00fa ve\u013ek\u00fa horu zap\u00e1li!",
        "6": "Aj jazyk je ohe\u0148, svet nepr\u00e1vosti; jazyk je medzi na\u0161imi \u00fadmi ten, ktor\u00fd po\u0161kvr\u0148uje cel\u00e9 telo, rozpa\u013euje kolobeh \u017eivota a s\u00e1m je peklom rozp\u00e1len\u00fd.",
        "7": "\u010clovek krot\u00ed a aj skrotil v\u0161etky druhy zveri, vt\u00e1kov, plazov i morsk\u00fdch \u017eivo\u010d\u00edchov,",
        "8": "no jazyk nik z \u013eud\u00ed skroti\u0165 nem\u00f4\u017ee. Je to nepokojn\u00e9 zlo, je pln\u00fd smrtiaceho jedu.",
        "9": "N\u00edm dobrore\u010d\u00edme P\u00e1novi a Otcovi, a n\u00edm aj zlore\u010d\u00edme \u013eu\u010fom, stvoren\u00fdm na Bo\u017eiu podobu.",
        "10": "Z t\u00fdch ist\u00fdch \u00fast vych\u00e1dza dobrore\u010denie i zlore\u010denie. A nem\u00e1 to tak by\u0165, bratia moji.",
        "11": "Vari prame\u0148 chrl\u00ed t\u00fdm ist\u00fdm otvorom vodu sladk\u00fa aj hork\u00fa.",
        "12": "Vari m\u00f4\u017ee, bratia moji, figovn\u00edk rodi\u0165 olivy alebo vini\u010d figy? Ani slan\u00fd prame\u0148 nem\u00f4\u017ee d\u00e1va\u0165 sladk\u00fa vodu.",
        "13": "Kto je medzi vami m\u00fadry a rozumn\u00fd? Nech dobr\u00fdm \u017eivotom uk\u00e1\u017ee svoje skutky v m\u00fadrej skromnosti.",
        "14": "Ale ak m\u00e1te v srdci trpk\u00fa \u017eiarlivos\u0165 a sv\u00e1ry, potom sa nevychva\u013eujte a neluhajte proti pravde.",
        "15": "To nie je m\u00fadros\u0165, ktor\u00e1 zostupuje zhora, ale pozemsk\u00e1, telesn\u00e1, diabolsk\u00e1.",
        "16": "Lebo kde je \u017eiarlivos\u0165 a sv\u00e1ry, tam je nepokoj a ka\u017ed\u00e9 mo\u017en\u00e9 zlo.",
        "17": "M\u00fadros\u0165, ktor\u00e1 je zhora, je predov\u0161etk\u00fdm cudn\u00e1, potom upokojuj\u00faca, skromn\u00e1, zmierliv\u00e1, pln\u00e1 milosrdenstva a dobr\u00e9ho ovocia, nepochybuj\u00faca a bez pretv\u00e1rky.",
        "18": "A ovocie spravodlivosti sa zasieva v pokoji pre t\u00fdch, \u010do \u0161\u00edria pokoj."
    },
    "4": {
        "1": "Odkia\u013e s\u00fa medzi vami boje a odkia\u013e rozbroje? \u010ci nie odtia\u013e - z va\u0161ich \u017eiadostivost\u00ed, ktor\u00e9 broja vo va\u0161ich \u00fadoch?",
        "2": "\u017diadostiv\u00ed ste, a nem\u00e1te. Vra\u017ed\u00edte a z\u00e1vid\u00edte, a nem\u00f4\u017eete ni\u010d dosiahnu\u0165. H\u00e1date sa a bojujete. Ni\u010d nem\u00e1te, lebo nepros\u00edte.",
        "3": "Pros\u00edte, a nedost\u00e1vate, Iebo zle pros\u00edte; chcete to vyu\u017ei\u0165 na svoje n\u00e1ru\u017eivosti.",
        "4": "Cudzolo\u017en\u00edci, neviete, \u017ee priate\u013estvo s t\u00fdmto svetom je nepriate\u013estvom s Bohom?! Kto teda chce by\u0165 priate\u013eom tohto sveta, st\u00e1va sa nepriate\u013eom Boha.",
        "5": "Alebo si mysl\u00edte, \u017ee P\u00edsmo nadarmo hovor\u00ed: \"Takmer \u017eiarlivo t\u00fa\u017ei po n\u00e1s Duch, ktor\u00fd v n\u00e1s preb\u00fdva\"?",
        "6": "D\u00e1va v\u0161ak v\u00e4\u010d\u0161iu milos\u0165; preto hovor\u00ed: \"Boh py\u0161n\u00fdm odporuje, ale pokorn\u00fdm d\u00e1va milos\u0165.\"",
        "7": "Podria\u010fte sa teda Bohu; diablovi sa vzoprite a ujde od v\u00e1s.",
        "8": "Pribl\u00ed\u017ete sa k Bohu a on sa pribl\u00ed\u017ei k v\u00e1m. Obmyte si ruky, hrie\u0161nici, a o\u010distite si srdcia, vy, \u010do m\u00e1te rozpolten\u00fa myse\u013e.",
        "9": "Prec\u00ed\u0165te svoju \u00fabohos\u0165, \u017eia\u013ete a pla\u010dte. V\u00e1\u0161 smiech nech sa obr\u00e1ti na n\u00e1rek a rados\u0165 na \u017eia\u013e.",
        "10": "Pokorte sa pred P\u00e1nom a on v\u00e1s pov\u00fd\u0161i.",
        "11": "Bratia, neoso\u010dujte jeden druh\u00e9ho. Kto oso\u010duje brata alebo svojho brata posudzuje, oso\u010duje z\u00e1kon a odsudzuje z\u00e1kon. Ale ak odsudzuje\u0161 z\u00e1kon, nie si plnite\u013e z\u00e1kona, ale sudca.",
        "12": "Jeden je z\u00e1konodarca a sudca, ktor\u00fd m\u00f4\u017ee spasi\u0165 i zahubi\u0165. Ale kto si ty, \u017ee s\u00fadi\u0161 bl\u00ed\u017eneho?",
        "13": "A teraz vy, \u010do hovor\u00edte: \"Dnes alebo zajtra p\u00f4jdeme do toho a toho mesta, pobudneme tam rok a budeme kup\u010di\u0165 a zar\u00e1ba\u0165,\"",
        "14": "- vy predsa neviete, \u010do bude zajtra s va\u0161\u00edm \u017eivotom! Ve\u010f ste ako para, ktor\u00e1 sa na chv\u00ed\u013eku uk\u00e1\u017ee a potom zmizne.",
        "15": "Namiesto toho by ste mali hovori\u0165: \"Ak P\u00e1n bude chcie\u0165, budeme \u017ei\u0165 a urob\u00edme toto alebo ono.\"",
        "16": "Ale vy sa teraz chv\u00e1lite vo svojej p\u00fdche; a ka\u017ed\u00e1 tak\u00e1to chv\u00e1la je zl\u00e1.",
        "17": "Kto teda vie dobre robi\u0165 a nerob\u00ed, m\u00e1 hriech."
    },
    "5": {
        "1": "A vy, boh\u00e1\u010di, pla\u010dte a kv\u00ed\u013ete nad biedami, ktor\u00e9 prich\u00e1dzaj\u00fa na v\u00e1s!",
        "2": "Va\u0161e bohatstvo zhnilo a va\u0161e \u0161atstvo rozo\u017erali mole.",
        "3": "Va\u0161e zlato a striebro zhrdzavelo a ich hrdza bude sved\u010di\u0165 proti v\u00e1m a zo\u017eerie v\u00e1m telo ako ohe\u0148. Nahromadili ste si poklady v posledn\u00fdch d\u0148och.",
        "4": "H\u013ea, mzda, ktor\u00fa ste zadr\u017eali robotn\u00edkom, \u010do v\u00e1m \u017eali polia, kri\u010d\u00ed. A krik \u017eencov do\u0161iel k sluchu P\u00e1na Z\u00e1stupov.",
        "5": "Tu na zemi ste hodovali a h\u00fdrili. Vyk\u0155mili ste si srdcia na de\u0148 zak\u00e1\u013ea\u010dky.",
        "6": "Ods\u00fadili ste a zabili spravodliv\u00e9ho; a on v\u00e1m neodporuje.",
        "7": "Bu\u010fte teda, bratia, trpezliv\u00ed a\u017e do P\u00e1novho pr\u00edchodu. Pozrite: aj ro\u013en\u00edk \u010dak\u00e1 na vz\u00e1cnu \u00farodu zeme a trpezlivo \u010dak\u00e1, k\u00fdm nedostane v\u010dasn\u00fd i neskor\u00fd d\u00e1\u017e\u010f:",
        "8": "Bu\u010fte aj vy trpezliv\u00ed a posilnite si srdcia, lebo P\u00e1nov pr\u00edchod sa pribli\u017euje.",
        "9": "Nes\u0165a\u017eujte sa, bratia, jeden na druh\u00e9ho, aby ste neboli ods\u00faden\u00ed. H\u013ea, sudca stoj\u00ed predo dvermi.",
        "10": "Za pr\u00edklad, ako trpie\u0165 a by\u0165 trpezliv\u00fdm, berte si, bratia; prorokov, ktor\u00ed hovorili v mene P\u00e1novom.",
        "11": "H\u013ea, blahoslav\u00edme t\u00fdch, ktor\u00ed vytrvali. Po\u010duli ste o J\u00f3bovej vytrvalosti a videli ste, ako to P\u00e1n ukon\u010dil. Lebo P\u00e1n je milosrdn\u00fd a milostiv\u00fd.",
        "12": "Ale predov\u0161etk\u00fdm, bratia moji, neprisahajte ani na nebo ani na zem ani nijakou inou pr\u00edsahou. Va\u0161e \"\u00e1no\" nech je \"\u00e1no\" a \"nie\" nech je \"nie\", aby ste neprepadli s\u00fadu.",
        "13": "Trp\u00ed niekto z v\u00e1s? Nech sa modl\u00ed. Je niekto vesel\u00fd? Nech spieva \u017ealmy.",
        "14": "Je niekto z v\u00e1s chor\u00fd? Nech si zavol\u00e1 star\u0161\u00edch Cirkvi; a nech sa nad n\u00edm modlia a ma\u017e\u00fa ho olejom v P\u00e1novom mene.",
        "15": "Modlitba s vierou uzdrav\u00ed chor\u00e9ho a P\u00e1n mu u\u013eav\u00ed; a ak sa dopustil hriechov, odpustia sa mu.",
        "16": "Vyzn\u00e1vajte si teda navz\u00e1jom hriechy a modlite sa jeden za druh\u00e9ho, aby ste ozdraveli. Lebo ve\u013ea zm\u00f4\u017ee naliehav\u00e1 modlitba spravodliv\u00e9ho.",
        "17": "Eli\u00e1\u0161 bol krehk\u00fd \u010dlovek ako my a ke\u010f sa naliehavo modlil, aby nepr\u0161alo, nepr\u0161alo na zemi tri roky a \u0161es\u0165 mesiacov.",
        "18": "A znova sa modlil a nebo dalo d\u00e1\u017e\u010f a zem vydala svoj plod.",
        "19": "Bratia moji, keby niekto z v\u00e1s zbl\u00fadil od pravdy a in\u00fd ho obr\u00e1ti, nech vie, \u017ee ten, kto vr\u00e1ti hrie\u0161nika z jeho bludnej cesty, zachr\u00e1ni jeho du\u0161u od smrti a zakryje mno\u017estvo hriechov."
    }
}