{
    "1": {
        "1": "Pavol, z Bo\u017eej v\u00f4le apo\u0161tol Krista Je\u017ei\u0161a, a brat Timotej",
        "2": "t\u00fdm sv\u00e4t\u00fdm a veriacim bratom v Kristovi, \u010do s\u00fa v Kolos\u00e1ch: Milos\u0165 v\u00e1m a pokoj od Boha, n\u00e1\u0161ho Otca.",
        "3": "Vzd\u00e1vame v\u010faky Bohu, Otcovi n\u00e1\u0161ho P\u00e1na Je\u017ei\u0161a Krista, v\u017edy, ke\u010f sa za v\u00e1s modl\u00edme,",
        "4": "lebo sme po\u010duli o va\u0161ej viere v Krista Je\u017ei\u0161a a o l\u00e1ske, ak\u00fa m\u00e1te k v\u0161etk\u00fdm sv\u00e4t\u00fdm,",
        "5": "pre n\u00e1dej, ktor\u00fa m\u00e1te ulo\u017een\u00fa v nebi. U\u017e ste o nej po\u010duli v pravdivom slove evanjelia.",
        "6": "Ono k v\u00e1m pri\u0161lo a ako na celom svete prin\u00e1\u0161a ovocie a rastie, tak aj u v\u00e1s od toho d\u0148a, ke\u010f ste po\u010duli a spoznali Bo\u017eiu milos\u0165 v pravde.",
        "7": "Tak ste sa to nau\u010dili od n\u00e1\u0161ho milovan\u00e9ho spolupracovn\u00edka Epafrasa. On namiesto n\u00e1s verne sl\u00fa\u017ei Kristovi;",
        "8": "on n\u00e1m rozpr\u00e1val aj o va\u0161ej l\u00e1ske v Duchu.",
        "9": "Preto aj my odo d\u0148a, ke\u010f sme to po\u010duli, neprest\u00e1vame sa za v\u00e1s modli\u0165 a prosi\u0165, aby ste boli naplnen\u00ed poznan\u00edm jeho v\u00f4le vo v\u0161etkej m\u00fadrosti a duchovnej ch\u00e1pavosti,",
        "10": "aby ste \u017eili, ako sa patr\u00ed vzh\u013eadom na P\u00e1na, a p\u00e1\u010dili sa mu vo v\u0161etkom, t\u00fdm, \u017ee budete prin\u00e1\u0161a\u0165 ovocie v\u0161etk\u00fdch dobr\u00fdch skutkov a r\u00e1s\u0165 v poznan\u00ed Boha,",
        "11": "a aby ste mocou jeho sl\u00e1vy upevnen\u00ed v\u0161etkou silou boli ve\u013emi trpezliv\u00ed a vytrval\u00ed a s rados\u0165ou",
        "12": "vzd\u00e1vali v\u010faky Otcovi, ktor\u00fd v\u00e1s urobil s\u00facimi ma\u0165 \u00fa\u010das\u0165 na podiele sv\u00e4t\u00fdch vo svetle.",
        "13": "On n\u00e1s vytrhol z moci tmy a preniesol do kr\u00e1\u013eovstva svojho milovan\u00e9ho Syna,",
        "14": "v ktorom m\u00e1me vyk\u00fapenie, odpustenie hriechov.",
        "15": "On je obraz nevidite\u013en\u00e9ho Boha, prvoroden\u00fd zo v\u0161etk\u00e9ho stvorenia,",
        "16": "lebo v \u0148om bolo stvoren\u00e9 v\u0161etko na nebi a na zemi, vidite\u013en\u00e9 i nevidite\u013en\u00e9, tr\u00f3ny aj panstv\u00e1, knie\u017eatstv\u00e1 aj mocnosti. V\u0161etko je stvoren\u00e9 skrze neho a pre neho.",
        "17": "On je pred v\u0161etk\u00fdm a v\u0161etko v \u0148om spo\u010d\u00edva.",
        "18": "On je hlavou tela, Cirkvi. On je po\u010diatok, prvoroden\u00fd z m\u0155tvych, aby on mal vo v\u0161etkom prvenstvo.",
        "19": "Lebo Boh chcel, aby v \u0148om preb\u00fdvala v\u0161etka plnos\u0165",
        "20": "a aby skrze neho zmieril v\u0161etko so sebou, ke\u010f pre jeho krv na kr\u00ed\u017ei priniesol pokoj v\u0161etk\u00e9mu, \u010do je na zemi aj \u010do je na nebi.",
        "21": "Aj v\u00e1s, \u010do ste boli kedysi odcudzen\u00ed a znepriatelen\u00ed zm\u00fd\u0161\u013ean\u00edm a zl\u00fdmi skutkami,",
        "22": "teraz skrze smr\u0165 v jeho \u013eudskom tele zmieril so sebou, aby si v\u00e1s postavil pred svoju tv\u00e1r sv\u00e4t\u00fdch, nepo\u0161kvrnen\u00fdch a bez \u00fahony.",
        "23": "Pravda, ak vytrv\u00e1te vo viere upevnen\u00ed, st\u00e1li a neodklonite\u013en\u00ed od n\u00e1deje evanjelia, ktor\u00e9 ste po\u010duli a ktor\u00e9 sa hl\u00e1sa ka\u017ed\u00e9mu stvoreniu, \u010do je pod nebom; a ja, Pavol, stal som sa jeho slu\u017eobn\u00edkom.",
        "24": "Teraz sa radujem v utrpeniach pre v\u00e1s a na vlastnom tele dop\u013a\u0148am to, \u010do ch\u00fdba Kristovmu utrpeniu pre jeho telo, ktor\u00fdm je Cirkev.",
        "25": "Ja som sa stal jej slu\u017eobn\u00edkom pod\u013ea Bo\u017eieho daru, ktor\u00fd som dostal pre v\u00e1s, aby som naplnil Bo\u017eie slovo,",
        "26": "tajomstvo, ktor\u00e9 bolo od vekov a pokolen\u00ed skryt\u00e9, ale teraz sa zjavilo jeho sv\u00e4t\u00fdm.",
        "27": "Im chcel Boh da\u0165 pozna\u0165 bohatstvo sl\u00e1vy tohoto tajomstva medzi pohanmi, a n\u00edm je Kristus vo v\u00e1s, n\u00e1dej sl\u00e1vy.",
        "28": "My ho zvestujeme, pri\u010dom napom\u00edname ka\u017ed\u00e9ho \u010dloveka a u\u010d\u00edme ka\u017ed\u00e9ho \u010dloveka vo v\u0161etkej m\u00fadrosti, aby sme ka\u017ed\u00e9ho \u010dloveka priviedli k dokonalosti v Kristovi.",
        "29": "O to sa nam\u00e1ham a bor\u00edm, jeho mocou, ktor\u00e1 vo mne mohutne p\u00f4sob\u00ed."
    },
    "2": {
        "1": "Chcem, aby ste vedeli, ak\u00fa staros\u0165 m\u00e1m o v\u00e1s aj o Laodicej\u010danov i o mnoh\u00fdch, \u010do ani nevideli moju telesn\u00fa tv\u00e1r,",
        "2": "aby sa pote\u0161ili ich srdcia a aby tesne spojen\u00ed v l\u00e1ske dosiahli v\u0161etko bohatstvo pln\u00e9ho ch\u00e1pania a poznania Bo\u017eieho tajomstva, Krista,",
        "3": "v ktorom s\u00fa skryt\u00e9 v\u0161etky poklady m\u00fadrosti a poznania.",
        "4": "Toto hovor\u00edm, aby v\u00e1s nik nezviedol pekn\u00fdmi re\u010dami.",
        "5": "Lebo aj ke\u010f som telom vzdialen\u00fd, duchom som s vami a radujem sa, ke\u010f vid\u00edm v\u00e1\u0161 poriadok a pevnos\u0165 va\u0161ej viery v Krista.",
        "6": "Ako ste teda prijali Krista Je\u017ei\u0161a, P\u00e1na, v \u0148om \u017eite:",
        "7": "v \u0148om zakorenen\u00ed a na \u0148om postaven\u00ed, upevnen\u00ed vo viere, ako ste sa nau\u010dili, a vynikajte vo vzd\u00e1van\u00ed v\u010faky!",
        "8": "Dajte si pozor, aby v\u00e1s niekto nezviedol filozofiou a pr\u00e1zdnym m\u00e1men\u00edm, zalo\u017een\u00fdm na \u013eudsk\u00fdch oby\u010dajoch a na \u017eivloch sveta, a nie na Kristovi!",
        "9": "Ve\u010f v \u0148om telesne preb\u00fdva cel\u00e1 plnos\u0165 bo\u017estva.",
        "10": "V \u0148om ste aj vy naplnen\u00ed. On je hlavou ka\u017ed\u00e9ho knie\u017eatstva a mocnosti.",
        "11": "V \u0148om ste boli obrezan\u00ed obriezkou urobenou nie rukou, ale obriezkou Kristovou, vyzle\u010den\u00edm hrie\u0161neho tela.",
        "12": "S n\u00edm ste boli pochovan\u00ed v krste a v \u0148om ste boli s n\u00edm aj vzkriesen\u00ed vierou v moc Boha, ktor\u00fd ho vzkriesil z m\u0155tvych.",
        "13": "Aj v\u00e1s, \u010do ste boli m\u0155tvi v hriechoch a neobriezke svojho tela, o\u017eivil s n\u00edm a odpustil n\u00e1m v\u0161etky hriechy.",
        "14": "Zotrel dl\u017eobn\u00fd \u00fapis, ktor\u00fd bol svojimi nariadeniami proti n\u00e1m a prek\u00e1\u017eal n\u00e1m, a odstr\u00e1nil ho t\u00fdm, \u017ee ho pribil na kr\u00ed\u017e.",
        "15": "Odzbrojil knie\u017eatstv\u00e1 a mocnosti, verejne ich predviedol a v \u0148om triumfoval nad nimi.",
        "16": "Nech v\u00e1s teda nik nes\u00fadi pre pokrm ani pre n\u00e1poj ani pre sviatok, novmesiac alebo soboty,",
        "17": "lebo ony s\u00fa len tie\u0148om bud\u00facich vec\u00ed, no skuto\u010dnos\u0165 je Kristus.",
        "18": "Nech v\u00e1s nik nepriprav\u00ed o v\u00ed\u0165azn\u00fa cenu samo\u013e\u00fabou pon\u00ed\u017eenos\u0165ou, uctievan\u00edm anjelov a up\u00fatavan\u00edm pozornosti na to, \u010do videl, lebo to sa len m\u00e1rne nad\u00fava vo svojom telesnom zm\u00fd\u0161\u013ean\u00ed",
        "19": "a nedr\u017e\u00ed sa hlavy, z ktorej cel\u00e9 telo, vy\u017eivovan\u00e9 a posp\u00e1jan\u00e9 v\u00e4zivami a spojivami, rastie Bo\u017e\u00edm vzrastom.",
        "20": "Ak ste s Kristom odumreli \u017eivlom sveta, pre\u010do sa, akoby ste e\u0161te \u017eili vo svete, podria\u010fujete nariadeniam:",
        "21": "\"Nechytaj, ani neok\u00fas, ani sa nedot\u00fdkaj!\"?",
        "22": "Ve\u010f to v\u0161etko sa m\u00e1 pou\u017ei\u0165, a t\u00fdm zni\u010di\u0165 - s\u00fa to \u013eudsk\u00e9 pr\u00edkazy a n\u00e1uky.",
        "23": "Vyzer\u00e1 to ako m\u00fadros\u0165 v predstieranej n\u00e1bo\u017enosti, pon\u00ed\u017eenosti a pr\u00edsnosti vo\u010di telu; ale nie je to ni\u010d \u010destn\u00e9, iba na uk\u00e1janie tela."
    },
    "3": {
        "1": "Ak ste teda s Kristom vstali z m\u0155tvych, h\u013eadajte, \u010do je hore, kde Kristus sed\u00ed po pravici Boha!",
        "2": "Myslite na to, \u010do je hore, nie na to, \u010do je na zemi!",
        "3": "Ve\u010f ste zomreli a v\u00e1\u0161 \u017eivot je s Kristom ukryt\u00fd v Bohu.",
        "4": "A ke\u010f sa zjav\u00ed Kristus, v\u00e1\u0161 \u017eivot, vtedy sa aj vy zjav\u00edte s n\u00edm v sl\u00e1ve.",
        "5": "Um\u0155tvujte teda svoje pozemsk\u00e9 \u00fady: smilstvo, ne\u010distotu, v\u00e1\u0161e\u0148, zl\u00fa \u017eiadostivos\u0165 a lakomstvo, \u010do je modloslu\u017eba!",
        "6": "Pre tak\u00e9to veci prich\u00e1dza Bo\u017e\u00ed hnev na odbojn\u00fdch synov.",
        "7": "Kedysi ste aj vy boli tak\u00ed, ke\u010f ste v nich \u017eili.",
        "8": "Ale teraz odlo\u017ete aj vy v\u0161etko: hnev, rozhor\u010denie, zlobu, r\u00fahanie i mrzk\u00e9 re\u010di zo svojich \u00fast.",
        "9": "Neluhajte si navz\u00e1jom vy, \u010do ste si vyzliekli star\u00e9ho \u010dloveka s jeho skutkami",
        "10": "a obliekli ste si nov\u00e9ho, toho, \u010do sa obnovuje, aby mal prav\u00e9 poznanie pod\u013ea obrazu toho, ktor\u00fd ho stvoril.",
        "11": "Potom u\u017e niet Gr\u00e9ka ani \u017dida, obriezky ani neobriezky, barbara, Sk\u00fdta, otroka, slobodn\u00e9ho, ale v\u0161etko a vo v\u0161etkom je Kristus.",
        "12": "Ako Bo\u017e\u00ed vyvolenci, sv\u00e4t\u00ed a milovan\u00ed, oble\u010dte si hlbok\u00e9 milosrdenstvo, l\u00e1skavos\u0165, pokoru, miernos\u0165 a trpezlivos\u0165.",
        "13": "Zn\u00e1\u0161ajte sa navz\u00e1jom a odp\u00fa\u0161\u0165ajte si, ak by mal niekto nie\u010do proti druh\u00e9mu. Ako P\u00e1n odpustil v\u00e1m, tak aj vy!",
        "14": "Ale nad v\u0161etko toto majte l\u00e1sku, ktor\u00e1 je zv\u00e4zkom dokonalosti!",
        "15": "A vo va\u0161ich srdciach nech vl\u00e1dne Kristov pokoj. Pre\u0148 ste aj povolan\u00ed v jednom tele. A bu\u010fte v\u010fa\u010dn\u00ed!",
        "16": "Kristovo slovo nech vo v\u00e1s bohato preb\u00fdva. Vo v\u0161etkej m\u00fadrosti sa navz\u00e1jom po\u00fa\u010dajte a napom\u00ednajte a pod vplyvom milosti spievajte Bohu vo svojich srdciach \u017ealmy, hymny a duchovn\u00e9 piesne.",
        "17": "A v\u0161etko, \u010doko\u013evek hovor\u00edte alebo kon\u00e1te, v\u0161etko robte v mene P\u00e1na Je\u017ei\u0161a a skrze neho vzd\u00e1vajte v\u010faky Bohu Otcovi.",
        "18": "\u017deny, podria\u010fujte sa mu\u017eom, ako sa slu\u0161\u00ed v P\u00e1novi!",
        "19": "Mu\u017ei, milujte man\u017eelky a nebu\u010fte vo\u010di nim nevrl\u00ed!",
        "20": "Deti, posl\u00fachajte rodi\u010dov vo v\u0161etkom, lebo je to mil\u00e9 P\u00e1novi!",
        "21": "Otcovia, nedr\u00e1\u017edite svoje deti, aby nezmalomyse\u013eneli!",
        "22": "Otroci, posl\u00fachajte pozemsk\u00fdch p\u00e1nov vo v\u0161etkom a nesl\u00fa\u017ete iba naoko, ako t\u00ed, \u010do sa chc\u00fa p\u00e1\u010di\u0165 \u013eu\u010fom, ale z \u00faprimn\u00e9ho srdca, v b\u00e1zni pred P\u00e1nom!",
        "23": "\u010coko\u013evek rob\u00edte, robte z tej du\u0161e ako P\u00e1novi, a nie ako \u013eu\u010fom!",
        "24": "Ve\u010f viete, \u017ee od P\u00e1na dostanete za odmenu dedi\u010dstvo. Sl\u00fa\u017ete P\u00e1novi, Kristovi!",
        "25": "Lebo kto p\u00e1cha krivdu, dostane za odplatu nepr\u00e1vos\u0165, ktorej sa dopustil. Tu sa nenad\u0155\u017ea nikomu."
    },
    "4": {
        "1": "P\u00e1ni, d\u00e1vajte otrokom, \u010do je spravodliv\u00e9 a slu\u0161n\u00e9; ve\u010f viete, \u017ee aj vy m\u00e1te P\u00e1na v nebi!",
        "2": "V modlitbe bu\u010fte vytrval\u00ed; bdejte pri nej a vzd\u00e1vajte v\u010faky!",
        "3": "Modlite sa aj za n\u00e1s, aby Boh otvoril dvere n\u00e1\u0161mu slovu, aby sme mohli hl\u00e1sa\u0165 Kristovo tajomstvo, pre ktor\u00e9 som aj vo v\u00e4zen\u00ed,",
        "4": "aby som ho zvestoval tak, ako som povinn\u00fd hovori\u0165.",
        "5": "Vo\u010di t\u00fdm, \u010do s\u00fa mimo, spr\u00e1vajte sa m\u00fadro a vyu\u017e\u00edvajte \u010das.",
        "6": "Va\u0161a re\u010d nech je v\u017edy mil\u00e1, so\u013eou korenen\u00e1, aby ste vedeli, ako m\u00e1te ka\u017ed\u00e9mu odpoveda\u0165.",
        "7": "\u010co je so mnou, to v\u00e1m v\u0161etko rozpovie Tychikus, milovan\u00fd brat, vern\u00fd slu\u017eobn\u00edk a spolupracovn\u00edk v P\u00e1novi,",
        "8": "ktor\u00e9ho som k v\u00e1m pr\u00e1ve na to poslal, aby ste sa dozvedeli, \u010do je s nami, a aby pote\u0161il va\u0161e srdcia,",
        "9": "s Onezimom, vern\u00fdm a milovan\u00fdm bratom, ktor\u00fd je od v\u00e1s. Oni v\u00e1m ozn\u00e1mia v\u0161etko, \u010do sa tu deje.",
        "10": "Pozdravuje v\u00e1s m\u00f4j spoluv\u00e4ze\u0148 Aristarchus aj Barnab\u00e1\u0161ov bratanec Marek - u\u017e ste o \u0148om dostali pokyny; prijmite ho, ak pr\u00edde k v\u00e1m, -",
        "11": "i Jezus, ktor\u00fd sa vol\u00e1 Justus. Oni s\u00fa z obriezky jedin\u00ed spolupracovn\u00edci na Bo\u017eom kr\u00e1\u013eovstve, ktor\u00ed mi boli na potechu.",
        "12": "Pozdravuje v\u00e1s Epafras, ktor\u00fd je od v\u00e1s, slu\u017eobn\u00edk Krista Je\u017ei\u0161a, a ustavi\u010dne z\u00e1pas\u00ed o v\u00e1s v modlitb\u00e1ch, aby ste boli dokonal\u00ed a celkom zaujat\u00ed Bo\u017eou v\u00f4\u013eou.",
        "13": "M\u00f4\u017eem mu dosved\u010di\u0165, \u017ee sa ve\u013ea nam\u00e1ha pre v\u00e1s a pre Laodicej\u010danov a Hierapol\u010danov.",
        "14": "Pozdravuje v\u00e1s milovan\u00fd lek\u00e1r Luk\u00e1\u0161 aj D\u00e9mas.",
        "15": "Pozdravte bratov v Laodicei aj Nymfu a cirkev v jej dome.",
        "16": "Ke\u010f sa tento list pre\u010d\u00edta u v\u00e1s, zaria\u010fte, aby sa \u010d\u00edtal aj v laodicejskej cirkvi, a vy si zasa pre\u010d\u00edtajte ten z Laodicey.",
        "17": "A Archippovi povedzte: \"Usiluj sa plni\u0165 slu\u017ebu, ktor\u00fa si dostal v P\u00e1novi!\"",
        "18": "M\u00f4j, Pavlov, vlastnoru\u010dn\u00fd pozdrav. Pam\u00e4tajte na moje okovy! Milos\u0165 nech je s vami."
    }
}