{
    "1": {
        "1": "V\u00fdrok. P\u00e1novo slovo Izraelu prostredn\u00edctvom Malachi\u00e1\u0161a:",
        "2": "\"Miloval som v\u00e1s, hovor\u00ed P\u00e1n, vy sa v\u0161ak p\u00fdtate: \"\u010c\u00edm\u017ee si n\u00e1m preukazoval l\u00e1sku?\" - \u010ci Ezau nebol Jakubovi bratom? - hovor\u00ed P\u00e1n: Miloval som v\u0161ak Jakuba",
        "3": "a Ezaua som nen\u00e1videl. Jeho vrchy som obr\u00e1til na p\u00fa\u0161\u0165 a jeho dedi\u010dstvo som dal \u0161akalom na p\u00fa\u0161ti.",
        "4": "Ak povie\u0161, Edom: \"Sme spusto\u0161en\u00ed, ale zas postav\u00edme rozvaliny,\" toto hovor\u00ed P\u00e1n z\u00e1stupov: Oni postavia, ja v\u0161ak zr\u00facam a bud\u00fa ich vola\u0165 \"\u00dazemie bezbo\u017enosti\" a \"\u013dud, na ktor\u00fd sa P\u00e1n ve\u010dn\u00e9 hnev\u00e1\".",
        "5": "Ke\u010f to va\u0161e o\u010di uvidia, poviete: \"P\u00e1n je ve\u013ek\u00fd a\u017e za hranice Izraela.\"",
        "6": "Syn si m\u00e1 cti\u0165 otca a sluha svojho p\u00e1na. Ak som ja otec, kde je \u00facta ku mne? Ak som P\u00e1n, kde je b\u00e1ze\u0148 vo\u010di mne? - hovor\u00ed P\u00e1n z\u00e1stupov v\u00e1m, k\u0148azi, ktor\u00ed opovrhujete moj\u00edm menom. Ale vy sa p\u00fdtate: \"Ako\u017ee opovrhujeme tvoj\u00edm menom?\"",
        "7": "Tak, \u017ee prin\u00e1\u0161ate na m\u00f4j olt\u00e1r po\u0161kvrnen\u00fd chlieb. A spytujete sa: \"\u010c\u00edm sme sa po\u0161kvrnili?\" Ke\u010f hovor\u00edte: \"P\u00e1nov st\u00f4l mo\u017eno podceni\u0165.\"",
        "8": "Ke\u010f prin\u00e1\u0161ate slep\u00e9 na obetu, to nie je zlo? A ke\u010f prin\u00e1\u0161ate chrom\u00e9 a chor\u00e9, to nie je zlo? No\u017ee daruj to svojmu predstaven\u00e9mu, \u010di mu bude\u0161 mil\u00fd, alebo \u010di bude blahosklonn\u00fd k tebe! - hovor\u00ed P\u00e1n z\u00e1stupov.",
        "9": "Ale teraz udobrite tv\u00e1r Boha, aby sa nad vami z\u013eutoval. Toto robili va\u0161e ruky! \u010ci bude blahosklonn\u00fd k v\u00e1m? - hovor\u00ed P\u00e1n z\u00e1stupov.",
        "10": "Keby bol niekto z v\u00e1s, kto by zavrel br\u00e1nu, aby ste nezapa\u013eovali m\u00f4j olt\u00e1r nadarmo! Nem\u00e1m vo v\u00e1s za\u013e\u00fabenie - hovor\u00ed P\u00e1n z\u00e1stupov, a neprijmem obetu z va\u0161ich r\u00fak.",
        "11": "Lebo od v\u00fdchodu slnka a\u017e po z\u00e1pad je ve\u013ek\u00e9 moje meno medzi n\u00e1rodmi a na ka\u017edom mieste bud\u00fa obetova\u0165, bud\u00fa prin\u00e1\u0161a\u0165 m\u00f4jmu menu \u010dist\u00fa obetu, lebo je ve\u013ek\u00e9 moje meno medzi n\u00e1rodmi, hovor\u00ed P\u00e1n z\u00e1stupov.",
        "12": "Ale vy ho znesv\u00e4cujete, ke\u010f hovor\u00edte: \"P\u00e1nov st\u00f4l m\u00f4\u017ee by\u0165 po\u0161kvrnen\u00fd a jeho pokrmom m\u00f4\u017ee by\u0165 bezcenn\u00fd plod.\"",
        "13": "Hovor\u00edte: \"To je n\u00e1maha!\" a opovrhujete \u0148ou, hovor\u00ed P\u00e1n z\u00e1stupov; a prin\u00e1\u0161ate ul\u00fapen\u00e9, chrom\u00e9 a chor\u00e9; prin\u00e1\u0161ate to ako obetu, a to m\u00e1m prija\u0165 z va\u0161ich r\u00fak? - hovor\u00ed P\u00e1n.",
        "14": "Zlore\u010den\u00fd je podvodn\u00edk, ktor\u00fd m\u00e1 v st\u00e1de sam\u010deka; urob\u00ed svojmu P\u00e1novi s\u013eub, obetuje v\u0161ak chybn\u00e9. Ve\u010f ja som ve\u013ek\u00fd Kr\u00e1\u013e - hovor\u00ed P\u00e1n z\u00e1stupov, a moje meno je ob\u00e1van\u00e9 medzi n\u00e1rodmi."
    },
    "2": {
        "1": "Teraz v\u0161ak, k\u0148azi, v\u00e1m plat\u00ed toto rozhodnutie.",
        "2": "Ak neposl\u00fachnete, ak nebudete dba\u0165 o to a nevezmete si k srdcu, \u017ee m\u00e1te vzda\u0165 \u010des\u0165 m\u00f4jmu menu - hovor\u00ed P\u00e1n z\u00e1stupov, zo\u0161lem na v\u00e1s kliatbu a prek\u013eajem va\u0161e \u017eehnanie. A u\u017e som ho preklial, lebo ste si to nevzali k srdcu.",
        "3": "H\u013ea, odtnem v\u00e1m rameno, vrhnem v\u00e1m do tv\u00e1re hnoj - hnoj va\u0161ich sviatkov - a ten v\u00e1s strhne k sebe.",
        "4": "Vtedy budete vedie\u0165, \u017ee som k v\u00e1m poslal toto rozhodnutie, preto\u017ee m\u00e1m zmluvu s L\u00e9vim - hovor\u00ed P\u00e1n z\u00e1stupov.",
        "5": "Moja zmluva s n\u00edm bola \u017eivot a pokoj; dal som mu ich teda i b\u00e1ze\u0148, a on sa ma b\u00e1l a chvel sa pred moj\u00edm menom.",
        "6": "Z\u00e1kon pravdy bol v jeho \u00fastach a na jeho per\u00e1ch sa nena\u0161la nepr\u00e1vos\u0165, pokojne a priamo kr\u00e1\u010dal so mnou a mnoh\u00fdch odvr\u00e1til od hriechu.",
        "7": "Lebo pery k\u0148aza maj\u00fa zachov\u00e1va\u0165 poznanie a z jeho \u00fast sa vyh\u013ead\u00e1va z\u00e1kon, lebo je poslom P\u00e1na z\u00e1stupov.",
        "8": "Vy v\u0161ak ste sa odch\u00fdlili od cesty a mnoh\u00fdch ste urobili kol\u00edsav\u00fdmi v z\u00e1kone; skazili ste zmluvu s L\u00e9vim, hovor\u00ed P\u00e1n z\u00e1stupov.",
        "9": "Nu\u017e aj ja v\u00e1s urob\u00edm opovrhnut\u00fdmi a podl\u00fdmi pred v\u0161etk\u00fdm \u013eudom, preto\u017ee ste nezachov\u00e1vali moje cesty a robili ste v z\u00e1kone v\u00fdnimky.",
        "10": "\u010ci nem\u00e1me v\u0161etci jedn\u00e9ho otca? \u010ci n\u00e1s nestvoril jeden Boh? Pre\u010do ste si navz\u00e1jom nevern\u00ed, \u017ee znesv\u00e4cujete zmluvu va\u0161ich otcov?",
        "11": "Spreneveril sa J\u00fada, ohavnos\u0165 sa stala v Izraeli a Jeruzaleme, lebo J\u00fada znesv\u00e4til P\u00e1novu sv\u00e4ty\u0148u, ktor\u00fa miloval, a vzal si dc\u00e9ru cudzieho boha.",
        "12": "Nech vyhub\u00ed P\u00e1n svedka a ru\u010dite\u013ea z Jakubov\u00fdch st\u00e1nkov mu\u017eovi, ktor\u00fd to urobil a (potom) prin\u00e1\u0161a obetu P\u00e1novi z\u00e1stupov.",
        "13": "I t\u00fato druh\u00fa vec rob\u00edte: Pokr\u00fdvate P\u00e1nov olt\u00e1r slzami, pla\u010dom a vzdychan\u00edm, tak\u017ee sa viac neobracia k obete a neprij\u00edma zav\u010fa\u010denie z va\u0161ich r\u00fak.",
        "14": "A spytujete sa: \"Pre\u010do?\" - Preto, \u017ee P\u00e1n je svedkom medzi tebou a medzi man\u017eelkou tvojej mladosti, ktorej si sa spreneveril, hoci je ona tvoja spolo\u010dnica a zmluvn\u00e1 man\u017eelka.",
        "15": "\u010ci ich neutvoril jeden, ke\u010f mu zv\u00fd\u0161ilo ducha? A \u010do chce ten jeden? Bo\u017eie semeno! Nu\u017e chr\u00e1\u0148te si ducha a nespreneveruj sa man\u017eelke svojej mladosti!",
        "16": "Ak niekto prep\u00fa\u0161\u0165a z nen\u00e1visti, hovor\u00ed P\u00e1n, Boh Izraela, pokr\u00fdva si n\u00e1silenstvom r\u00facho - hovor\u00ed P\u00e1n z\u00e1stupov. Chr\u00e1\u0148te si teda ducha a nespreneverujte sa!",
        "17": "Ob\u0165a\u017eujete P\u00e1na svojimi re\u010dami a spytujete sa: \"\u010c\u00edm\u017ee ob\u0165a\u017eujeme?\" Ke\u010f hovor\u00edte: \"Ka\u017ed\u00fd, aj kto p\u00e1cha zlo, je pr\u00edjemn\u00fd v o\u010diach P\u00e1nov\u00fdch a v tak\u00fdch m\u00e1 on z\u00e1\u013eubu.\" Alebo: \"Kde\u017ee je Boh, ktor\u00fd s\u00fadi?\""
    },
    "3": {
        "1": "H\u013ea, ja po\u0161lem svojho anjela a priprav\u00ed predo mnou cestu. I zaraz pr\u00edde do svojho chr\u00e1mu Panovn\u00edk, ktor\u00e9ho vy h\u013ead\u00e1te, a anjel zmluvy, ktor\u00e9ho si \u017eiadate. H\u013ea, pr\u00edde, hovor\u00ed P\u00e1n z\u00e1stupov -",
        "2": "a kto\u017ee vydr\u017e\u00ed de\u0148 jeho pr\u00edchodu, kto obstoj\u00ed, ke\u010f sa zjav\u00ed? Ve\u010f je on ako rozt\u00e1paj\u00faci ohe\u0148 a ako zelina pr\u00e1\u010dov.",
        "3": "I sadne si a bude vyt\u00e1pa\u0165 a \u010disti\u0165 striebro; a vy\u010dist\u00ed synov L\u00e9viho. Pre\u010dist\u00ed ich ako zlato a striebro, tak\u017ee bud\u00fa prin\u00e1\u0161a\u0165 P\u00e1novi obety v spravodlivosti.",
        "4": "Vtedy sa P\u00e1novi zap\u00e1\u010di obeta J\u00fadu a Jeruzalema ako v d\u0148och d\u00e1vnych, ako v rokoch predo\u0161l\u00fdch.",
        "5": "Pribl\u00ed\u017eim sa k v\u00e1m na s\u00fad a budem r\u00fdchlym svedkom proti \u010darodejom, cudzolo\u017en\u00edkom, krivopr\u00edsa\u017en\u00edkom a t\u00fdm, \u010do zn\u00e1sil\u0148uj\u00fa n\u00e1denn\u00edkov, vdovy a siroty, pokoruj\u00fa cudzinca a neboja sa ma - hovor\u00ed P\u00e1n z\u00e1stupov.",
        "6": "Lebo ja, P\u00e1n, som sa nezmenil a vy, synovia Jakubovi, ste nezahynuli.",
        "7": "Odo dn\u00ed svojich otcov ste sa odkl\u00e1\u0148ali od mojich z\u00e1konov a nezachov\u00e1vali ste (ich); obr\u00e1\u0165te sa ku mne a obr\u00e1tim sa k v\u00e1m, hovor\u00ed P\u00e1n z\u00e1stupov. Spytujete sa: \"V \u010dom sa m\u00e1me obr\u00e1ti\u0165?\"",
        "8": "M\u00f4\u017ee \u010dlovek ukracova\u0165 Boha? Lebo vy ma ukracujete. Spytujete sa v\u0161ak: \"V \u010dom\u017ee \u0165a ukracujeme?\" V desiatku a poplatkoch.",
        "9": "Kliatba v\u00e1s zasiahla, lebo ma ukracujete vy, cel\u00fd n\u00e1rod.",
        "10": "Prineste cel\u00fd desiatok do z\u00e1sob\u00e1rne, aby bol pokrm v mojom dome a t\u00fdmto ma vysk\u00fa\u0161ajte - hovor\u00ed P\u00e1n z\u00e1stupov, \u010di v\u00e1m neotvor\u00edm okn\u00e1 neba a nevylejem na v\u00e1s po\u017eehnania viac ako dos\u0165.",
        "11": "A pohroz\u00edm kv\u00f4li v\u00e1m \u017er\u00e1\u010dovi, \u017ee v\u00e1m nepokaz\u00ed plody zeme a vini\u010d na poli v\u00e1m nebude neplodn\u00fd - hovor\u00ed P\u00e1n z\u00e1stupov.",
        "12": "I bud\u00fa v\u00e1s blahoslavi\u0165 v\u0161etky n\u00e1rody, lebo vy budete bohumil\u00e1 krajina - hovor\u00ed P\u00e1n z\u00e1stupov.",
        "13": "Siln\u00e9 s\u00fa va\u0161e slov\u00e1 proti mne; hovor\u00ed P\u00e1n, a p\u00fdtate sa: \"\u010co sme hovorili proti tebe?\"",
        "14": "Vraveli ste: \"Darmo je sl\u00fa\u017ei\u0165 P\u00e1novi. Ak\u00fd osoh m\u00e1me z toho, \u017ee zachov\u00e1vame, \u010do prik\u00e1zal, a \u017ee v sm\u00fatku chod\u00edme pred P\u00e1nom z\u00e1stupov?",
        "15": "Teraz v\u0161ak blahoslav\u00edme namyslencov; prospievaj\u00fa t\u00ed, \u010do p\u00e1chaj\u00fa zlo, pok\u00fa\u0161aj\u00fa Boha, a predsa sa zachr\u00e1nia.\"",
        "16": "Vtedy hovorili bohabojn\u00ed medzi sebou a P\u00e1n pozoroval a vysly\u0161al. A nap\u00edsala sa pam\u00e4tn\u00e1 kniha pred n\u00edm pre t\u00fdch, \u010do sa boja P\u00e1na a v\u00e1\u017eia si jeho meno.",
        "17": "Bud\u00fa mi - hovor\u00ed P\u00e1n z\u00e1stupov, vlastn\u00edctvom v de\u0148, ke\u010f budem kona\u0165, a budem ma\u0165 z\u013eutovanie nad nimi, ako m\u00e1 z\u013eutovanie otec nad synom, ktor\u00fd mu sl\u00fa\u017ei.",
        "18": "Vr\u00e1tite sa a budete vidie\u0165 rozdiel medzi spravodliv\u00fdm a nespravodliv\u00fdm, medzi t\u00fdm, \u010do sl\u00fa\u017ei Bohu, a t\u00fdm, \u010do mu nesl\u00fa\u017ei.",
        "19": "Lebo, h\u013ea, de\u0148 prich\u00e1dza, bl\u010d\u00ed ako pec a v\u0161etci namyslenci a v\u0161etci, \u010do p\u00e1chaj\u00fa bezpr\u00e1vie, bud\u00fa plevou. De\u0148, ktor\u00fd prich\u00e1dza, ich sp\u00e1li - hovor\u00ed P\u00e1n z\u00e1stupov, a nenech\u00e1 z nich ani kore\u0148, ani kon\u00e1r.",
        "20": "V\u00e1m v\u0161ak, ktor\u00ed sa boj\u00edte m\u00f4jho mena, vyjde slnko spravodlivosti, ktor\u00e9 m\u00e1 na kr\u00eddlach uzdravenie. Vtedy vyjdete a budete poskakova\u0165 ako teliatka z ma\u0161tale!",
        "21": "A po\u0161liapete hrie\u0161nikov, lebo bud\u00fa popolom pod va\u0161imi nohami v de\u0148, ke\u010f budem ja kona\u0165 - hovor\u00ed P\u00e1n z\u00e1stupov.",
        "22": "Spome\u0148te si, na z\u00e1kon m\u00f4jho sluhu Moj\u017ei\u0161a, ktor\u00fd som mu ulo\u017eil na Horebe pre cel\u00fd Izrael, na pr\u00edkazy a nariadenia.",
        "23": "H\u013ea, ja v\u00e1m po\u0161lem proroka Eli\u00e1\u0161a, sk\u00f4r ne\u017e pr\u00edde P\u00e1nov de\u0148, ve\u013ek\u00fd a hrozn\u00fd.",
        "24": "A obr\u00e1ti srdce otcov k synom a srdce synov k ich otcom, aby som nepri\u0161iel a neudrel zem kliatbou.\u201c"
    }
}