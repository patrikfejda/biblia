{
    "1": {
        "1": "V \u010dase, ke\u010f \u00faradovali sudcovia, nastal v krajine hlad. Ist\u00fd \u010dlovek sa vys\u0165ahoval z j\u00fadskeho Betlehema, aby ako cudzinec \u017eil na Moabsk\u00fdch rovin\u00e1ch so svojou man\u017eelkou a dvoma synmi.",
        "2": "Mu\u017e sa volal Elimelech, jeho man\u017eelka Noemi a jeho dvaja synovia Machlon a Kiljon. Boli to Efratejci z j\u00fadskeho Betlehema, ktor\u00ed sa pres\u0165ahovali na Moabsk\u00e9 roviny, aby sa tam osadili.",
        "3": "Ale Noemin man\u017eel Elimelech zomrel, a tak zostala sama so svojimi synmi.",
        "4": "Oni sa o\u017eenili s Moabkami. Jedna nevesta sa volala Orfa a druh\u00e1 R\u00fat. Tak tam b\u00fdvali asi desa\u0165 rokov.",
        "5": "Ale aj t\u00edto dvaja, Machlon a Kiljon, jej umreli, tak\u017ee po smrti svojich dvoch synov a po smrti man\u017eela zostala t\u00e1to \u017eena sama (v cudzej krajine). -",
        "6": "Vydala sa teda spolu s nevestami na cestu sp\u00e4\u0165 z Moabsk\u00fdch rov\u00edn, lebo sa na Moabskej rovine dopo\u010dula, \u017ee P\u00e1n milostivo nav\u0161t\u00edvil svoj \u013eud a dal mu chlieb.",
        "7": "A tak zanechala miesto, kde dosia\u013e b\u00fdvala, a (\u0161li) s \u0148ou aj jej dve nevesty. Ke\u010f do\u0161li na cestu, ktor\u00e1 viedla sp\u00e4\u0165 do j\u00fadskej krajiny,",
        "8": "Noemi povedala svojim dvom nevest\u00e1m: Cho\u010fte, vr\u00e1\u0165te sa ka\u017ed\u00e1 do domu svojej matky! Nech v\u00e1m P\u00e1n preuk\u00e1\u017ee svoju l\u00e1sku, ak\u00fa ste prejavili (mojim) m\u0155tvym i mne!",
        "9": "Nech v\u00e1m P\u00e1n d\u00e1, aby ste na\u0161li spo\u010dinutie ka\u017ed\u00e1 v dome svojho man\u017eela!\" A pobozkala ich. Ale ony sa pustili do hlasit\u00e9ho pla\u010du",
        "10": "a hovorili jej: \"Vr\u00e1time sa s tebou k tvojmu n\u00e1rodu!\"",
        "11": "Noemi im odpovedala: \"Vr\u00e1\u0165te sa, dc\u00e9ry moje! Pre\u010do by ste \u0161li so mnou? \u010ci sa mi e\u0161te narodia synovia, aby sa stali va\u0161imi man\u017eelmi?!",
        "12": "Vr\u00e1\u0165te sa, dc\u00e9ry moje! Cho\u010fte len! Ja som u\u017e star\u00e1 na vydaj. Ve\u010f keby som si povedala: M\u00e1m e\u0161te n\u00e1dej (na die\u0165a) a keby som e\u0161te t\u00fato noc bola s mu\u017eom a porodila by som synov,",
        "13": "\u010di chcete na nich \u010daka\u0165, a\u017e vyrast\u00fa? \u010ci sa uzavriete, aby ste sa pre nich nevydali za mu\u017ea? Nie tak, dc\u00e9ry moje! Moja trpkos\u0165 je omnoho v\u00e4\u010d\u0161ia ako va\u0161a, lebo P\u00e1nova ruka vyst\u00fapila proti mne.\"",
        "14": "Tu sa znovu dali hlasite plaka\u0165: Pritom Orfa pobozkala svoju svokru a vr\u00e1tila sa, ale R\u00fat sa jej prid\u0155\u017eala.",
        "15": "Povedala jej (Noemi): \"H\u013ea, tvoja \u0161vagrin\u00e1 sa vr\u00e1tila k svojmu n\u00e1rodu a k svojim bohom! Cho\u010f aj ty za svojou \u0161vagrinou!\"",
        "16": "Ale R\u00fat odpovedala: \"Nenaliehaj na m\u0148a, aby som \u0165a opustila a odvr\u00e1tila sa od teba: lebo kde p\u00f4jde\u0161 ty, p\u00f4jdem i ja, kde sa zdr\u017e\u00ed\u0161, zdr\u017e\u00edm sa aj ja: tvoj n\u00e1rod sa stane moj\u00edm n\u00e1rodom a tvoj Boh bude moj\u00edm Bohom.",
        "17": "Kde ty zomrie\u0161, tam zomriem i ja a tam budem aj pochovan\u00e1. Nech mi P\u00e1n tak urob\u00ed a nech mi tak aj prid\u00e1, \u017ee len smr\u0165 ma odl\u00fa\u010di od teba.\"",
        "18": "Ke\u010f (Noemi) videla, \u017ee je pevne rozhodnut\u00e1 \u00eds\u0165 s \u0148ou, prestala ju nahov\u00e1ra\u0165 a odpor\u00fa\u010da\u0165 jej n\u00e1vrat k svojim.",
        "19": "Tak i\u0161li obidve spolu, a\u017e do\u0161li do Betlehema. Ako vo\u0161li do Betlehema, vzru\u0161ilo sa pre ne cel\u00e9 mesto a (\u017eeny) si hovorili: \"Nie je to Noemi?\"",
        "20": "Ale ona im vravela: \"Nehovorte mi u\u017e Noemi, ale volajte ma Mara, lebo ve\u013ek\u00fa trpkos\u0165 mi dal sk\u00fasi\u0165 V\u0161emoh\u00faci!",
        "21": "Odi\u0161la som pln\u00e1 a P\u00e1n ma priv\u00e1dza sp\u00e4\u0165 pr\u00e1zdnu. Pre\u010do mi teda hovorite Noemi, ke\u010f P\u00e1n takto sved\u010d\u00ed proti mne a V\u0161emoh\u00faci priviedol na m\u0148a utrpenie.\"",
        "22": "Tak sa vr\u00e1tila Noemi a jej moabsk\u00e1 nevesta R\u00fat, ktor\u00e1 pri\u0161la spolu s \u0148ou z Moabskej roviny. Do Betlehema do\u0161li na za\u010diatku \u017eatvy ja\u010dme\u0148a."
    },
    "2": {
        "1": "Pod\u013ea svojho mu\u017ea mala Noemi ist\u00e9ho pr\u00edbuzn\u00e9ho, ktor\u00fd bol ve\u013emi z\u00e1mo\u017en\u00fdm mu\u017eom z Elimelechovho rodu; volal sa B\u00f3z.",
        "2": "Moabka R\u00fat povedala Noemi: \"Dovo\u013e mi \u00eds\u0165 na pole a zbiera\u0165 tam kl\u00e1sky po t\u00fdch (\u017eencoch), u ktor\u00fdch n\u00e1jdem milos\u0165!\" Ona jej odvetila: \"Cho\u010f, dc\u00e9ra moja!\"",
        "3": "\u0160la teda, pri\u0161la na pole a zbierala (klasy) po \u017eencoch. N\u00e1hodou zbierala na poli B\u00f3zovom, ktor\u00fd bol z Elimelechovho pr\u00edbuzenstva.",
        "4": "A B\u00f3z pri\u0161iel z Betlehema (na pole) a pozdravil \u017eencov: \"P\u00e1n nech je s vami!\" Oni mu odpovedali: \"Po\u017eehnaj \u0165a P\u00e1n!\"",
        "5": "B\u00f3z sa p\u00fdtal svojho slu\u017eobn\u00edka, ktor\u00fd mal dozor nad \u017eencami: \"\u010cia je to deva?\"",
        "6": "Slu\u017eobn\u00edk, dozorca \u017eencov, mu povedal: \"To je moabsk\u00e9 diev\u010da, ktor\u00e9 pri\u0161lo spolu s Noemi z Moabskej roviny.",
        "7": "Aj ma po\u017eiadala: \"Chcela by som zbiera\u0165 klasy a paberkova\u0165 medzi snopmi po \u017eencoch.\" Pri\u0161la a od v\u010dasn\u00e9ho r\u00e1na je na noh\u00e1ch, ani chv\u00ed\u013eku nepobudla doma.\" -",
        "8": "B\u00f3z sa prihovoril R\u00fat: \"Dc\u00e9ra moja, po\u010d\u00favaj ma! Necho\u010f zbiera\u0165 kl\u00e1sky na in\u00e9 pole, ani neprech\u00e1dzaj stadia\u013eto, ale dr\u017e sa mojich slu\u017eobn\u00edc!",
        "9": "O\u010di (maj upret\u00e9) na pole, na ktorom \u017en\u00fa, a zbieraj za nimi! Svojim sluhom som rozk\u00e1zal, aby ti nik nekrivdil. Ak zac\u00edti\u0161 sm\u00e4d, z\u00e1jdi k n\u00e1dob\u00e1m a napi sa z toho, \u010do na\u010derpali sluhovia!\"",
        "10": "Ona pred n\u00edm padla na tv\u00e1r, poklonila sa po zem a povedala mu: \"Ako to, \u017ee som na\u0161la priaze\u0148 v tvojich o\u010diach a \u017ee sa star\u00e1\u0161 o m\u0148a, hoci som cudzinka?\"",
        "11": "B\u00f3z jej odpovedal: \"Hl\u00e1sili mi v\u0161etko, \u010do si urobila pre svoju svokru po smrti svojho man\u017eela: ako si opustila svojho otca, svoju matku a svoju vlas\u0165, kde si sa narodila, a pri\u0161la si medzi \u013eud, ktor\u00fd si predt\u00fdm nepoznala.",
        "12": "P\u00e1n nech ti odplat\u00ed za tvoj skutok! Nech sa ti dostane plnej odmeny od P\u00e1na, Izraelovho Boha, ku ktor\u00e9mu si prist\u00fapila, aby si sa uch\u00fdlila pod ochranu jeho kr\u00eddel!\"",
        "13": "Ona mu odpovedala: \"Pane, na\u0161la som priaze\u0148 v tvojich o\u010diach, lebo si pote\u0161il svoju slu\u017eobnicu a hovoril si k jej srdcu, hoci nie som ani tvojou slu\u017eobnicou.\"",
        "14": "A ke\u010f pri\u0161iel \u010das jedla, B\u00f3z jej povedal: \"Po\u010f sem a jedz z chleba a omo\u010d si krajec v octe!\" Sadla si teda ved\u013ea \u017eencov a on jej nadelil pra\u017een\u00e9ho zrna, tak\u017ee sa najedla do s\u00fdtosti a e\u0161te jej aj zv\u00fd\u0161ilo.",
        "15": "Ke\u010f vstala zbiera\u0165 kl\u00e1sky, B\u00f3z rozk\u00e1zal svojim sluhom: \"Nech si zbiera kl\u00e1sky aj medzi snopmi a vy na \u0148u nebu\u010fte za to mrzut\u00ed!",
        "16": "Ba (n\u00e1ro\u010dky) vyp\u00fa\u0161\u0165ajte (klasy) zo svojich hrst\u00ed a nechajte pre \u0148u, aby nazbierala, a nehre\u0161te ju za to!\" -",
        "17": "Tak zbierala kl\u00e1sky do ve\u010dera a ke\u010f ml\u00e1tila, \u010do nazbierala, mala z toho asi efu ja\u010dme\u0148a.",
        "18": "Ke\u010f jej svokra videla, ko\u013eko nazbierala, a ke\u010f okrem toho vy\u0148ala a podala, \u010do jej zv\u00fd\u0161ilo, ke\u010f sa nas\u00fdtila,",
        "19": "vravela jej svokra: \"Kde\u017ee si zbierala klasy a kde si pracovala? Nech je po\u017eehnan\u00fd \u010dlovek, ktor\u00fd sa staral o teba!\" Vtedy ozn\u00e1mila svokre, u koho pracovala, a povedala: \"Meno mu\u017ea, u ktor\u00e9ho som dnes pracovala, je B\u00f3z.\"",
        "20": "Noemi povedala svojej neveste: \"Nech P\u00e1n po\u017eehn\u00e1 \u010dloveka, ktor\u00fd neodoprel svoju dobrotu ani \u017eiv\u00fdm, ani m\u0155tvym!\" A vravela \u010falej: \"Ten \u010dlovek je na\u0161\u00edm pr\u00edbuzn\u00fdm, jedn\u00fdm z t\u00fdch, \u010do s\u00fa zaviazan\u00ed kona\u0165 za n\u00e1s krvn\u00fa pomstu.\"",
        "21": "A Moabka R\u00fat rozpr\u00e1vala \u010falej: \"Aj to mi e\u0161te povedal: \"Dr\u017e sa mojich slu\u017eobn\u00edkov, k\u00fdm nedokon\u010dia cel\u00fa moju \u017eatvu!\"",
        "22": "Noemi povedala svojej neveste: \"Dobre je to, dc\u00e9ra moja. Chodievaj von s jeho slu\u017eobnicami a nik \u0165a nebude hre\u0161i\u0165 na poli niekoho in\u00e9ho.\"",
        "23": "Tak sa dr\u017eala pri zbieran\u00ed klasov B\u00f3zov\u00fdch slu\u017eobn\u00edc a\u017e do ukon\u010denia \u017eatvy ja\u010dme\u0148a a \u017eatvy p\u0161enice. Potom b\u00fdvala pri svojej svokre."
    },
    "3": {
        "1": "(Ist\u00e9ho d\u0148a) jej povedala svokra Noemi: \"Dc\u00e9ra moja, nem\u00e1m ti poh\u013eada\u0165 spokojn\u00fd pr\u00edbytok, aby ti bolo dobre?",
        "2": "Tak teda: N\u00e1\u0161 pr\u00edbuzn\u00fd B\u00f3z, s ktor\u00e9ho slu\u017eobnicami si bola (pri \u017eatve), t\u00fato noc veje ja\u010dme\u0148 na humne:",
        "3": "Umy sa, poma\u017e sa, oble\u010d si (kraj\u0161ie) r\u00facho a cho\u010f dolu na humno! Ale nech \u0165a nezbad\u00e1 ten mu\u017e, dokia\u013e neprestane jes\u0165 a pi\u0165!",
        "4": "A ke\u010f sa potom odoberie na odpo\u010dinok, v\u0161imni si miesto, kde si \u013eahne. Potom p\u00f4jde\u0161, odhrnie\u0161 mu z n\u00f4h prikr\u00fdvku a \u013eahne\u0161 si. On ti potom povie, \u010do m\u00e1\u0161 robi\u0165.\"",
        "5": "Ona jej povedala: \"Urob\u00edm v\u0161etko, \u010do mi k\u00e1\u017ee\u0161.\" -",
        "6": "Tak i\u0161la dolu na humno a urobila v\u0161etko, ako jej k\u00e1zala svokra.",
        "7": "Ke\u010f sa B\u00f3z najedol a napil, tak\u017ee bol v dobrej n\u00e1lade, odobral sa na odpo\u010dinok ved\u013ea hromady (zrna). Tu pri\u0161la potichu ona, odhrnula mu z n\u00f4h prikr\u00fdvku a \u013eahla si.",
        "8": "O polnoci sa ten \u010dlovek pre\u013eakol a skr\u00fatil sa, lebo mu \u017eena le\u017eala pri noh\u00e1ch.",
        "9": "I op\u00fdtal sa: \"Kto si?\" Ona odpovedala: \"Som R\u00fat, tvoja slu\u017eobnica. Rozprestri okraj (svojho pl\u00e1\u0161\u0165a) na svoju slu\u017eobnicu, lebo si mi pr\u00edbuzn\u00fd!\"",
        "10": "On jej povedal: \"Nech \u0165a po\u017eehn\u00e1 P\u00e1n, dc\u00e9ra moja! T\u00e1to tvoja druh\u00e1 l\u00e1skavos\u0165 sa mi viac p\u00e1\u010di ako t\u00e1 prv\u00e1, lebo nechod\u00ed\u0161 za mlad\u00edkmi, \u010di s\u00fa chudobn\u00ed alebo bohat\u00ed.",
        "11": "A teraz sa neboj, dc\u00e9ra moja. Urob\u00edm ti v\u0161etko, \u010do vyslov\u00ed\u0161, ve\u010f v\u0161etok \u013eud m\u00f4jho mesta \u0165a pozn\u00e1 ako \u010dnostn\u00fa \u017eenu.",
        "12": "A teraz je pravda, \u017ee som ti pr\u00edbuzn\u00fd. Ale je e\u0161te v pr\u00edbuzenstve, kto ti je bli\u017e\u0161\u00ed ako ja.",
        "13": "Zosta\u0148 cez noc tu! A zajtra, ak ten \u010dlovek bude vo\u010di tebe uplat\u0148ova\u0165 pr\u00e1vo pr\u00edbuzenstva, dobre, nech ho uplatn\u00ed; ale ak nebude chcie\u0165 uplatni\u0165 svoje pr\u00edbuzensk\u00e9 pr\u00e1vo na teba, uplatn\u00edm ho vo\u010di tebe ja - ako \u017eije P\u00e1n! Nocuj tu do r\u00e1na!\"",
        "14": "A tak mu zostala le\u017ea\u0165 pri noh\u00e1ch do r\u00e1na. Vstala v\u0161ak prv, ako by \u010dlovek \u010dloveka rozoznal, a on jej povedal: \"Nech sa nik nedozvie, \u017ee nejak\u00e1 \u017eena pri\u0161la za mnou na humno!\"",
        "15": "A e\u0161te dodal: \"Daj sem svoj pl\u00e1\u0161\u0165, ktor\u00fd m\u00e1\u0161 na sebe, a podr\u017e mi ho!\" Ke\u010f mu ho podr\u017eala, nameral jej \u0161es\u0165 mier ja\u010dme\u0148a a nalo\u017eil jej ho. Potom \u0161iel do mesta. -",
        "16": "Ke\u010f do\u0161la k svojej svokre, ona sa jej p\u00fdtala: \"Ako si (pochodila), dc\u00e9ra moja?\" I porozpr\u00e1vala jej v\u0161etko, ako sa ten mu\u017e zachoval.",
        "17": "A dodala: \"T\u00fdchto \u0161es\u0165 mier ja\u010dme\u0148a mi dal, lebo vravel: \"Nep\u00f4jde\u0161 napr\u00e1zdno ku svojej svokre.\"",
        "18": "Ona jej povedala: \"Do\u010dkaj, dc\u00e9ra moja, k\u00fdm sa nedozvie\u0161, ako sa cel\u00e1 vec skon\u010d\u00ed. Lebo ten mu\u017e neustane, k\u00fdm neprivedie e\u0161te dnes t\u00fato vec ku koncu.\""
    },
    "4": {
        "1": "B\u00f3z sa odobral do br\u00e1ny (mesta) a sadol si tam. Ke\u010f ta pri\u0161iel aj pr\u00edbuzn\u00fd, o ktorom B\u00f3z hovoril, povedal mu: \"Po\u010f sem, ty a ty, a posa\u010f sa!\" On prist\u00fapil a sadol si.",
        "2": "Nato si B\u00f3z vybral desa\u0165 mu\u017eov spomedzi star\u0161\u00edch mesta a povedal im: \"Posa\u010fte sa sem!\" A oni si posadali.",
        "3": "Potom povedal tomu pr\u00edbuzn\u00e9mu: \"Noemi, ktor\u00e1 sa vr\u00e1tila z Moabskej roviny, d\u00e1va do predaja \u010diastku po\u013ea, \u010do patrila n\u00e1\u0161mu bratovi Elimelechovi.",
        "4": "Povedal som si, \u017ee ti to d\u00e1m vedie\u0165 a poviem ti: Odk\u00fap si ho v pr\u00edtomnosti t\u00fdch, \u010do tu sedia, a v pr\u00edtomnosti star\u0161\u00edch m\u00f4jho \u013eudu. Ak ho chce\u0161 odk\u00fapi\u0165, tak si ho odk\u00fap! Ak ho k\u00fapi\u0165 nemieni\u0161,, ozn\u00e1m mi to, lebo viem, \u017ee okrem teba niet in\u00e9ho, kto by ho mal odk\u00fapi\u0165. Ja nasledujem po tebe.\" On povedal: \"Ja ho odk\u00fapim.\"",
        "5": "B\u00f3z hovoril \u010falej: \"Ak dnes nadob\u00fada\u0161 z Noemin\u00fdch r\u00fak pole, si povinn\u00fd vzia\u0165 si aj Moabku R\u00fat, man\u017eelku zosnul\u00e9ho, aby si o\u017eivil meno zomrel\u00e9ho pre jeho dedi\u010dstvo.\"",
        "6": "Pr\u00edbuzn\u00fd povedal: \"Tak ho nem\u00f4\u017eem odk\u00fapi\u0165, lebo by som si zni\u010dil svoj dedi\u010dn\u00fd podiel. Odk\u00fap si ty, \u010do som mal ja odk\u00fapi\u0165, lebo ja ho k\u00fapi\u0165 nem\u00f4\u017eem.\"",
        "7": "Od starod\u00e1vna bolo v Izraeli (zvykom) pri kupovan\u00ed alebo pri z\u00e1mene vec\u00ed, aby bola cel\u00e1 z\u00e1le\u017eitos\u0165 pevn\u00e1, \u017ee jeden si vyzul obuv a podal ju druh\u00e9mu. To bolo ako potvrdenie v Izraeli.",
        "8": "A tak si vyzul obuv aj ten pr\u00edbuzn\u00fd, ktor\u00fd povedal B\u00f3zovi: \"Odk\u00fap si ho ty!\"",
        "9": "Nato povedal B\u00f3z star\u0161\u00edm (mesta) a v\u0161etk\u00e9mu \u013eudu: \"Dnes ste mi svedkami, \u017ee som z Noemin\u00fdch r\u00fak k\u00fapil v\u0161etko, \u010do patrilo Elimelechovi, aj v\u0161etko, \u010do patrilo Kiljonovi a Machlonovi.",
        "10": "Ale aj Machlonovu man\u017eelku, Moabku R\u00fat, som z\u00edskal za \u017eenu, aby som zomrel\u00e9mu splodil potomka pre jeho dedi\u010dstvo, aby nebolo meno zosnul\u00e9ho vymazan\u00e9 spomedzi jeho bratov a z br\u00e1n jeho (rodn\u00e9ho) mesta.",
        "11": "Vy ste toho dnes svedkami.\"",
        "12": "A v\u0161etok \u013eud, ktor\u00fd bol v br\u00e1ne, aj star\u0161\u00ed (mesta) odpovedali: \"Sme toho svedkami. Nech P\u00e1n urob\u00ed aj s touto \u017eenou, ktor\u00e1 vst\u00fapi do tvojho domu, ako (urobil) s R\u00e1chel a Liou, lebo ony dve zbudovali dom Izraelov. Nech si po\u010d\u00edna \u010dnostne v Efrate, aby ti urobila meno v Betleheme. Tvoj dom nech je ako dom F\u00e1resov, ktor\u00e9ho porodila Tamar J\u00fadovi, z\u00e1sluhou potomstva, ktor\u00e9 ti d\u00e1 P\u00e1n z tejto \u017eeny.\"",
        "13": "B\u00f3z si ju teda vzal a stala sa mu man\u017eelkou. Ke\u010f s \u0148ou obcoval, P\u00e1n bol k nej dobrotiv\u00fd, tak\u017ee po\u010dala a porodila syna.",
        "14": "Tu hovorili \u017eeny k Noemi: \"Nech je zveleben\u00fd P\u00e1n, ktor\u00fd ti dnes neodoprel ochrancu.",
        "15": "Nech sa jeho meno (pochvalne) uv\u00e1dza v Izraeli! Nech ti je pote\u0161en\u00edm du\u0161e a \u017eivite\u013eom v d\u0148och staroby. Porodila ti ho tvoja nevesta, ktor\u00e1 \u0165a miluje. Ona ti je ove\u013ea lep\u0161ia ako sedem synov.\"",
        "16": "Noemi vzala chlapca, vlo\u017eila si ho do lona a bola mu pest\u00fankou.",
        "17": "Susedky mu dali meno a hovorili si: \"Vnuk sa narodil Noemi.\" A nazvali ho Obedom. On je otcom Izaiho, D\u00e1vidovho otca.",
        "18": "Toto je F\u00e1resov rodostrom: F\u00e1res bol Ezronov\u00fdm otcom,",
        "19": "Ezron bo Aramov\u00fdm otcom, Aram bol Aminadabov\u00fdm otcom,",
        "20": "Aminadab bol J\u00e1sonov\u00fdm otcom, N\u00e1son bol Salmonov\u00fdm otcom,",
        "21": "Salmon bol B\u00f3zov\u00fdm otcom a B\u00f3z bol Obedov\u00fdm otcom.",
        "22": "Obed bol otcom Izaiho a Izai bol D\u00e1vidov\u00fdm otcom."
    }
}