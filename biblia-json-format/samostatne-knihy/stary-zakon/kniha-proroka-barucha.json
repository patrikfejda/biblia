{
    "1": {
        "1": "Toto je znenie knihy, ktor\u00fa p\u00edsal Baruch, syn N\u00e9riho, syna M\u00e1si\u00e1\u0161ovho, syna Sedeki\u00e1\u0161ovho, syna Sediho, syna Helki\u00e1\u0161ovho, v Babylone,",
        "2": "v piatom roku, siedmy de\u0148 mesiaca, v \u010dase, ke\u010f Chaldejci zaujali Jeruzalem a sp\u00e1lili ho.",
        "3": "Baruch pre\u010d\u00edtal obsah tejto knihy v pr\u00edtomnosti j\u00fadskeho kr\u00e1\u013ea, Joakimovho syna Jechoni\u00e1\u0161a, a v pr\u00edtomnosti v\u0161etk\u00e9ho \u013eudu, ktor\u00fd pri\u0161iel kv\u00f4li knihe,",
        "4": "tie\u017e v pr\u00edtomnosti mocn\u00e1rov a kr\u00e1\u013eovsk\u00fdch synov, v pr\u00edtomnosti star\u0161\u00edch a v pr\u00edtomnosti v\u0161etk\u00e9ho \u013eudu od najmen\u0161\u00edch po najv\u00e4\u010d\u0161\u00edch, v\u0161etk\u00fdch, ktor\u00ed b\u00fdvali v Babylone, pri rieke Sud.",
        "5": "Oni plakali, postili a modlili sa pred P\u00e1nom,",
        "6": "poskladali peniaze, ka\u017ed\u00fd pod\u013ea mo\u017enost\u00ed,",
        "7": "a poslali ich do Jeruzalema k\u0148azovi Joakimovi, synovi Helki\u00e1\u0161a, syna Salomovho, i k\u0148azom, aj v\u0161etk\u00e9mu \u013eudu, ktor\u00fd bol s n\u00edm v Jeruzaleme.",
        "8": "A desiateho sivana dostal aj z chr\u00e1mu ukoristen\u00e9 n\u00e1doby P\u00e1novho domu, aby ich vr\u00e1til do Jeruzalema. Boli to strieborn\u00e9 n\u00e1doby, ktor\u00e9 dal spravi\u0165 j\u00fadsky kr\u00e1\u013e Sedeki\u00e1\u0161, syn Jozi\u00e1\u0161a,",
        "9": "ke\u010f babylonsk\u00fd kr\u00e1\u013e Nabuchodonozor zajal a z Jeruzalema do Babylonu odviedol Jechoni\u00e1\u0161a, knie\u017eat\u00e1, z\u00e1mo\u010dn\u00edkov, mocn\u00e1rov a pospolit\u00fd \u013eud.",
        "10": "A odk\u00e1zali: \"Tu v\u00e1m posielame peniaze. K\u00fapte za peniaze celopaly, obety za hriech i tymian; zaobstarajte aj dary a obetujte to na olt\u00e1ri P\u00e1novi, n\u00e1\u0161mu Bohu!",
        "11": "A modlite sa za \u017eivot babylonsk\u00e9ho kr\u00e1\u013ea Nabuchodonozora a za \u017eivot jeho syna Baltaz\u00e1ra, aby ich dni trvali ako dni neba nad zemou!",
        "12": "Nech n\u00e1m d\u00e1 P\u00e1n sily a nech n\u00e1m osvieti o\u010di, aby sme \u017eili v tieni babylonsk\u00e9ho kr\u00e1\u013ea Nabuchodonozora a v tieni jeho syna Baltaz\u00e1ra, aby sme im sl\u00fa\u017eili dlh\u00e9 \u010dasy a na\u0161li u nich milos\u0165.",
        "13": "Modlite sa k P\u00e1novi, n\u00e1\u0161mu Bohu, aj za n\u00e1s, ve\u010f sme zhre\u0161ili proti P\u00e1novi, svojmu Bohu, a po dne\u0161n\u00fd de\u0148 sa neodvr\u00e1tila od n\u00e1s jeho prchkos\u0165 a jeho hnev.",
        "14": "Pre\u010d\u00edtajte t\u00fato knihu, ktor\u00fa v\u00e1m posielame, aby ste ju v dome P\u00e1novom \u010d\u00edtali vo sviato\u010dn\u00fd de\u0148 a v pr\u00edhodn\u00e9 dni. -",
        "15": "A hovorte: P\u00e1n, n\u00e1\u0161 Boh, je spravodliv\u00fd. My v\u0161ak, mu\u017eovia J\u00fadska a obyvatelia Jeruzalema, mus\u00edme sa dne\u0161n\u00fd de\u0148 hanbi\u0165,",
        "16": "i na\u0161i kr\u00e1li, na\u0161e knie\u017eat\u00e1, na\u0161i k\u0148azi, na\u0161i proroci i na\u0161i otcovia,",
        "17": "preto\u017ee sme zhre\u0161ili pred P\u00e1nom,",
        "18": "neposl\u00fachali sme jeho hlas, aby sme kr\u00e1\u010dali pod\u013ea jeho nariaden\u00ed, ktor\u00e9 n\u00e1m predkladal.",
        "19": "Odo d\u0148a, \u010do P\u00e1n vyviedol na\u0161ich otcov z egyptskej krajiny, a\u017e po dne\u0161n\u00fd de\u0148 boli sme P\u00e1novi, svojmu Bohu, neposlu\u0161n\u00ed a nev\u0161\u00edmavo sme sa odvracali, aby sme nepo\u010duli jeho hlas.",
        "20": "Preto viseli na n\u00e1s ne\u0161\u0165astia a kliatba, ktor\u00fa Boh nariadil svojmu sluhovi Moj\u017ei\u0161ovi vtedy, ke\u010f vyviedol na\u0161ich otcov z egyptskej krajiny, aby n\u00e1m dal krajinu, ktor\u00e1 opl\u00fdva mliekom a medom, ako je tomu dnes.",
        "21": "Len\u017ee sme nepo\u010d\u00favali hlas P\u00e1na, svojho Boha v re\u010diach prorokov ktor\u00fdch k n\u00e1m posielal, ale ka\u017ed\u00fd i\u0161iel za hrie\u0161nou \u017eiados\u0165ou svojho srdca, sl\u00fa\u017eil in\u00fdm bohom a p\u00e1chal, \u010do je zl\u00e9 v o\u010diach P\u00e1na, n\u00e1\u0161ho Boha."
    },
    "2": {
        "1": "P\u00e1n teda potvrdil svoje slovo, ktor\u00e9 bol vypovedal proti n\u00e1m i proti sudcom, ktor\u00ed s\u00fadili Izrael, proti na\u0161im kr\u00e1\u013eom, proti na\u0161im knie\u017eat\u00e1m i proti \u013eu\u010fom Izraela a J\u00fadu,",
        "2": "\u017ee dopust\u00ed na n\u00e1s ve\u013ek\u00e9 ne\u0161\u0165astia, ktor\u00e9 nepreviedol pod cel\u00fdm nebom tak, ako ich previedol v Jeruzaleme pod\u013ea toho, \u010do je nap\u00edsan\u00e9 v Moj\u017ei\u0161ovom z\u00e1kone,",
        "3": "\u017ee budeme jes\u0165 ka\u017ed\u00fd m\u00e4so svojho syna a ka\u017ed\u00fd m\u00e4so svojej dc\u00e9ry.",
        "4": "A vydal ich do podru\u010dia v\u0161etk\u00fdm kr\u00e1\u013eovstv\u00e1m, ktor\u00e9 s\u00fa okolo n\u00e1s, na posmech a skazu u v\u0161etk\u00fdch n\u00e1rodov na okol\u00ed, medzi ktor\u00e9 ich P\u00e1n roztratil.",
        "5": "Dostali sa do poroby, a nie k nadvl\u00e1de, preto\u017ee sme zhre\u0161ili proti P\u00e1novi, svojmu Bohu, ke\u010f sme nepo\u010d\u00favali jeho hlas.",
        "6": "P\u00e1n je spravodliv\u00fd, n\u00e1m v\u0161ak a na\u0161im otcom sa mus\u00ed v tento de\u0148 \u010dervena\u0165 tv\u00e1r.",
        "7": "\u010co P\u00e1n vyhl\u00e1sil proti n\u00e1m, v\u0161etky tie ne\u0161\u0165astia na n\u00e1s dopadli.",
        "8": "A neudobrovali sme P\u00e1novu tv\u00e1r, \u017ee by sa bol ka\u017ed\u00fd odvr\u00e1til od hrie\u0161nych \u017eiadost\u00ed svojho srdca.",
        "9": "Nu\u017e bedlil P\u00e1n nad ne\u0161\u0165ast\u00edm a priviedol ho na n\u00e1s, ve\u010f P\u00e1n je spravodliv\u00fd vo v\u0161etk\u00fdch svojich \u010dinoch, ktor\u00e9 n\u00e1m nariadil.",
        "10": "Ale nepo\u010d\u00favali sme jeho hlas a nekr\u00e1\u010dali sme pod\u013ea P\u00e1nov\u00fdch pr\u00edkazov, ktor\u00e9 pred n\u00e1s predlo\u017eil.",
        "11": "Preto teda, Pane, Bo\u017ee Izraela, ktor\u00fd si silnou rukou, znameniami a znakmi, ve\u013ekou mocou a zdvihnut\u00fdm ramenom vyviedol svoj \u013eud z egyptskej krajiny a urobil si si tak meno a\u017e po dne\u0161n\u00fd de\u0148:",
        "12": "zhre\u0161ili sme, p\u00e1chali sme ohavnos\u0165 a nespravodlivos\u0165, Pane, n\u00e1\u0161 Bo\u017ee, napriek v\u0161etk\u00fdm tvojim spravodliv\u00fdm skutkom.",
        "13": "Nech sa od n\u00e1s odvr\u00e1ti tvoja prchkos\u0165, ve\u010f n\u00e1s m\u00e1li\u010dko ostalo medzi n\u00e1rodmi, medzi ktor\u00e9 si n\u00e1s roztratil.",
        "14": "Vysly\u0161, Pane, na\u0161u modlitbu a na\u0161u prosbu; vyve\u010f n\u00e1s a z\u00edskaj n\u00e1m milos\u0165 u t\u00fdch, \u010do n\u00e1s odviedli,",
        "15": "nech vie cel\u00e1 zem, \u017ee ty, Pane, si n\u00e1\u0161 Boh, \u017ee sa Izrael a jeho rod volal tvoj\u00edm menom.",
        "16": "Pane, zhliadni zo svojho sv\u00e4t\u00e9ho pr\u00edbytku na n\u00e1s; priklo\u0148 si ucho a po\u010duj!",
        "17": "Otvor si o\u010di a vi\u010f, ve\u010f nie m\u0155tvi v podsvet\u00ed, ktor\u00fdm bol z \u00fatrob od\u0148at\u00fd duch, bud\u00fa vzd\u00e1va\u0165 P\u00e1novi chv\u00e1lu a oslavu,",
        "18": "ale du\u0161a, ktor\u00e1 sa prive\u013emi zarmucuje; to, \u010do kr\u00e1\u010da zhrben\u00e9 a chor\u00e9, podlomen\u00e9 o\u010di a hladuj\u00faca du\u0161a bude tebe, Pane, vzd\u00e1va\u0165 chv\u00e1lu a oslavu.",
        "19": "Ve\u010f nie pre spravodlivos\u0165 svojich otcov alebo svojich kr\u00e1\u013eov predklad\u00e1me prosby pred tvoju tv\u00e1r, Pane, Bo\u017ee n\u00e1\u0161!",
        "20": "Ve\u010f si vyslal na n\u00e1s svoju prchlivos\u0165 a svoj hnev, ako si to ozn\u00e1mil prostredn\u00edctvom svojich sluhov, prorokov:",
        "21": "\"Toto hovor\u00ed P\u00e1n: Sklo\u0148te si plece a sl\u00fa\u017ete babylonsk\u00e9mu kr\u00e1\u013eovi, vtedy ostanete b\u00fdva\u0165 v krajine, ktor\u00fa som dal va\u0161im otcom.",
        "22": "Ale ak neposl\u00fachnete P\u00e1nov hlas, \u017ee m\u00e1te sl\u00fa\u017ei\u0165 babylonsk\u00e9mu kr\u00e1\u013eovi,",
        "23": "tak odstr\u00e1nim z\u00a0miest J\u00fadu a\u00a0z\u00a0ul\u00edc Jeruzalema hlas radosti a\u00a0hlas plesania, hlas \u017een\u00edcha a\u00a0hlas nevesty a\u00a0cel\u00e1 krajina bude pustatina bez obyvate\u013eov.\"",
        "24": "Len\u017ee sme nepo\u010d\u00favali na tvoj hlas, \u017ee m\u00e1me sl\u00fa\u017ei\u0165 babylonsk\u00e9mu kr\u00e1\u013eovi, preto si splnil svoje slov\u00e1, ktor\u00e9 si riekol prostredn\u00edctvom svojich sluhov, prorokov, \u017ee kosti na\u0161ich kr\u00e1\u013eov a\u00a0kosti na\u0161ich otcov bud\u00fa vyhoden\u00e9 z\u00a0ich miesta.",
        "25": "A naozaj s\u00fa vyhoden\u00e9 na \u00fapal d\u0148a a na mrazy noci. Aj zomierali vo ve\u013ek\u00fdch \u00fatrap\u00e1ch: od hladu, pod me\u010dom a na mor.",
        "26": "A z domu, ktor\u00fd sa menoval pod\u013ea tvojho mena, pre zlo\u010dinnos\u0165 Izraelovho domu a J\u00fadovho domu si urobil to, \u010d\u00edm je dne\u0161n\u00fd de\u0148.",
        "27": "Jednako si, Pane, Bo\u017ee n\u00e1\u0161, zaobch\u00e1dzal s nami pod\u013ea svojej dobrotivosti a pod\u013ea svojho ve\u013ek\u00e9ho milosrdenstva,",
        "28": "ako si riekol prostredn\u00edctvom svojho sluhu Moj\u017ei\u0161a vtedy, ke\u010f si mu rozk\u00e1zal nap\u00edsa\u0165 a Izraelitom predlo\u017ei\u0165 svoj z\u00e1kon. Riekol si:",
        "29": "\"Ak nebudete po\u010d\u00fava\u0165 m\u00f4j hlas, veru sa tento ve\u013ek\u00fd a po\u010detn\u00fd z\u00e1stup premen\u00ed na h\u0155stku medzi n\u00e1rodmi, medzi ktor\u00e9 ich roztrat\u00edm.",
        "30": "Ve\u010f viem, \u017ee ma nebud\u00fa po\u010d\u00fava\u0165, lebo je to tvrdo\u0161ijn\u00fd n\u00e1rod. Ale v krajine, kde bud\u00fa v zajat\u00ed, vst\u00fapia si do srdca",
        "31": "a bud\u00fa vedie\u0165, \u017ee ja som P\u00e1n, ich Boh. A d\u00e1m im vn\u00edmav\u00e9 srdce a u\u0161i,",
        "32": "tak\u017ee v krajine, kde bud\u00fa v zajat\u00ed, bud\u00fa ma chv\u00e1li\u0165 a bud\u00fa spom\u00edna\u0165 na moje meno.",
        "33": "Vtedy sa odvr\u00e1tia od svojej tvrdo\u0161ijnosti a od svojich zl\u00fdch skutkov, preto\u017ee sa rozpam\u00e4taj\u00fa na osud svojich otcov, ktor\u00ed zhre\u0161ili pred P\u00e1nom.",
        "34": "Potom ich vr\u00e1tim do ich zeme, ktor\u00fa som pod pr\u00edsahou s\u013e\u00fabil ich otcom, Abrah\u00e1movi, Iz\u00e1kovi a Jakubovi; bud\u00fa v nej vl\u00e1dnu\u0165 a rozmno\u017e\u00edm ich, nebud\u00fa sa umen\u0161ova\u0165.",
        "35": "A uzavriem s nimi ve\u010dn\u00fa zmluvu, \u017ee ja budem ich Bohom a oni bud\u00fa moj\u00edm n\u00e1rodom. A viac nepohnem svoj \u013eud, Izrael, z krajiny, ktor\u00fa som im dal.\""
    },
    "3": {
        "1": "V\u0161emoh\u00faci Pane, Bo\u017ee Izraela, \u00fazkostliv\u00e1 du\u0161a a zlomen\u00fd duch vol\u00e1 k tebe.",
        "2": "Po\u010duj, Pane, a zmiluj sa, i ke\u010f sme proti tebe zhre\u0161ili.",
        "3": "Ve\u010f ty ve\u010dne tr\u00f3ni\u0161 a my m\u00e1me ve\u010dne zahyn\u00fa\u0165?",
        "4": "V\u0161emoh\u00faci Pane, Bo\u017ee Izraela, po\u010duj modlitbu zomrel\u00fdch Izraela a synov t\u00fdch, \u010do zhre\u0161ili proti tebe, \u010do nepo\u010d\u00favali hlas svojho Boha, a preto vis\u00ed na n\u00e1s ne\u0161\u0165astie.",
        "5": "Nespom\u00ednaj na zlo\u010diny na\u0161ich otcov, ale spome\u0148 si v tento \u010das na svoju ruku a na svoje meno,",
        "6": "ve\u010f ty si P\u00e1n, n\u00e1\u0161 Boh, a chceme \u0165a chv\u00e1li\u0165!",
        "7": "Ve\u010f nato si v\u0161tepil do na\u0161ich s\u0155dc svoju b\u00e1ze\u0148, aby sme vz\u00fdvali tvoje meno. Nu\u017e budeme \u0165a chv\u00e1li\u0165 vo svojom zajat\u00ed, preto\u017ee sme odvr\u00e1tili od svojich s\u0155dc v\u0161etku nepr\u00e1vos\u0165 svojich otcov, ktor\u00ed zhre\u0161ili proti tebe.",
        "8": "H\u013ea, my sme dnes v zajat\u00ed, kde si n\u00e1s roztratil na potupu a kliatbu a pre dlh za v\u0161etky nepr\u00e1vosti na\u0161ich otcov, ktor\u00ed odpadli od P\u00e1na, svojho Boha.\"",
        "9": "Po\u010duj, Izrael, pr\u00edkazy \u017eivota, zachy\u0165 uchom, nau\u010d sa m\u00fadrosti!",
        "10": "\u010co je to, Izrael? \u010co, \u017ee si v nepriate\u013eskej krajine? Zostarel si v cudzej krajine, po\u0161kvrnen\u00fd si m\u0155tvolami,",
        "11": "prir\u00e1tan\u00fd si k t\u00fdm, \u010do klesli do podsvetia.",
        "12": "Opustil si prame\u0148 m\u00fadrosti.",
        "13": "Keby si bol kr\u00e1\u010dal cestou Boha, bol by si b\u00fdval vo ve\u010dnom pokoji.",
        "14": "Nau\u010d sa, kde je m\u00fadros\u0165, kde je sila, kde je rozumnos\u0165, tak pozn\u00e1\u0161 z\u00e1rove\u0148, kde je dlh\u00fd \u017eivot, kde \u017eitie, kde je svetlo o\u010d\u00ed a pokoj.",
        "15": "Kto\u017ee na\u0161iel jej miesto a kto vkro\u010dil do jej pokladn\u00edc?",
        "16": "Kde\u017ee s\u00fa vl\u00e1dcovia n\u00e1rodov, kde s\u00fa t\u00ed, \u010do panuj\u00fa nad zverinou zeme?",
        "17": "\u010co sa ihraj\u00fa s vt\u00e1\u010dkami neba,",
        "18": "Vg \u010do zhroma\u017e\u010fuj\u00fa striebro a zlato, v ktorom \u013eudia skladaj\u00fa svoju n\u00e1dej a hrab\u00fa bez hran\u00edc? LXX (\u010co sprac\u00favaj\u00fa striebro a nam\u00e1haj\u00fa sa a ich dielo nemo\u017eno pochopi\u0165?)",
        "19": "Stratili sa, zost\u00fapili do podsvetia a na ich miesto nast\u00fapili in\u00ed.",
        "20": "Mlad\u0161\u00ed uvideli svetlo a b\u00fdvali na zemi, cestu m\u00fadrosti v\u0161ak nepoznali,",
        "21": "ani nepochopili jej chodn\u00edky. Ich synovia ju tie\u017e nezachytili, ostala od nich \u010faleko.",
        "22": "Nepo\u010duli o nej v Kana\u00e1ne a nevideli ju v Temane.",
        "23": "Synovia Agar, ktor\u00ed h\u013eadaj\u00fa m\u00fadros\u0165 zemsk\u00fa, kupci Mery a Temanu, rozpr\u00e1vkari a sk\u00famatelia m\u00fadrosti tie\u017e nepoznali cestu m\u00fadrosti, ani na jej chodn\u00edky si nespomenuli.",
        "24": "\u00d3, Izrael, ak\u00fd ve\u013ek\u00fd je dom Boha a ohromn\u00e9 miesto, ktor\u00e9 vlastn\u00ed!",
        "25": "Ve\u013ek\u00e9 je, nem\u00e1 hran\u00edc, vysok\u00e9 a nezmerate\u013en\u00e9.",
        "26": "Tam povstali obri, t\u00ed odd\u00e1vna povestn\u00ed, ve\u013ek\u00ed postavou, \u010do vyznali sa v boji.",
        "27": "Nie t\u00fdchto si vyvolil Boh, ani cestu m\u00fadrosti neobjavili, ale zahynuli, lebo nemali m\u00fadrosti,",
        "28": "zahynuli pre svoju nem\u00fadros\u0165.",
        "29": "Kto\u017ee vyst\u00fapil do neba a vzal si ju a zniesol ju dole z oblakov?",
        "30": "Kto sa preplavil cez more a na\u0161iel ju a doniesol ju za r\u00fddze zlato?",
        "31": "Niet (toho), kto by poznal jej cesty, ani kto by objavil jej chodn\u00edky.",
        "32": "Ten v\u0161ak, \u010do v\u0161etko vie, pozn\u00e1 ju, objavil ju svojou rozumnos\u0165ou; ten, \u010do pripravil pre ve\u010dn\u00e9 \u010dasy zem a naplnil ju \u0161tvornoh\u00fdmi zvieratami.",
        "33": "Ak vy\u0161le svetlo, ono ide, ak ho zavol\u00e1, posl\u00fachne ho s chven\u00edm.",
        "34": "A hviezdy svietia na svojich str\u00e1\u017each a te\u0161ia sa;",
        "35": "ak ich zavol\u00e1, odpovedia: \"Tu sme!\" a veselo svietia tomu, \u010do ich u\u010dinil.",
        "36": "Toto je n\u00e1\u0161 Boh a in\u00e9ho popri \u0148om uzna\u0165 nemo\u017eno.",
        "37": "Objavil ka\u017ed\u00fa cestu m\u00fadrosti a dal ju svojmu sluhovi Jakubovi a svojmu mil\u00e1\u010dikovi Izraelovi.",
        "38": "Potom sa zjavila na zemi a \u017eila s \u013eu\u010fmi."
    },
    "4": {
        "1": "Ona je knihou Bo\u017e\u00edch pr\u00edkazov a z\u00e1konom, ktor\u00fd trv\u00e1 naveky: v\u0161etci, \u010do sa jej chopia, dosiahnu \u017eivot, \u010do ju v\u0161ak opustia, zomr\u00fa.",
        "2": "Obr\u00e1\u0165 sa, Jakub, a chy\u0165 sa jej, cho\u010f k jej svetlu, v \u00fastrety jej \u017eiare.",
        "3": "Neprepus\u0165 svoju sl\u00e1vu in\u00e9mu, ani \u010do cenn\u00e9ho m\u00e1\u0161 cudziemu n\u00e1rodu.",
        "4": "Blahoslaven\u00ed sme, Izrael, lebo n\u00e1m je zn\u00e1me, \u010do sa \u013e\u00fabi Bohu.",
        "5": "Bu\u010f pevnej mysle, \u013eud m\u00f4j, pam\u00e4tihodn\u00fd Izrael!",
        "6": "Boli ste predan\u00ed n\u00e1rodom - nie na zahynutie: preto\u017ee ste rozhnevali Boha, boli ste vydan\u00ed nepriate\u013eom.",
        "7": "Roztrp\u010dovali ste toho, \u010do v\u00e1s stvoril, obetovali ste d\u00e9monom, nie Bohu.",
        "8": "Zabudli ste na ve\u010dn\u00e9ho Boha, ktor\u00fd v\u00e1s choval, zabudli ste aj na Jeruzalem, ktor\u00fd v\u00e1s pestoval.",
        "9": "Lebo videl prich\u00e1dza\u0165 od Boha hnev na v\u00e1s a povedal: \"Po\u010dujte, susedia Siona, Boh dopustil na m\u0148a ve\u013ek\u00fd sm\u00fatok.",
        "10": "Ve\u010f som videl zajatie svojich synov a dc\u00e9r, ktor\u00e9 na nich dopustil Ve\u010dn\u00fd.",
        "11": "Vychov\u00e1val som ich s rozko\u0161ou, prep\u00fa\u0161\u0165al som ich v\u0161ak s n\u00e1rekom a \u017eia\u013eom.",
        "12": "Nech sa neraduje nik nado mnou, vdovou, ktor\u00fa opustili mnoh\u00ed, osamel som pre hriech svojich det\u00ed, lebo sa odklonili od Bo\u017eieho z\u00e1kona",
        "13": "a nechceli pozna\u0165 jeho pr\u00e1va, ani nekr\u00e1\u010dali po ceste Bo\u017e\u00edch z\u00e1konov a ne\u0161li chodn\u00edkmi spravodliv\u00e9ho poriadku.",
        "14": "Po\u010fte\u017ee, susedia Siona, spome\u0148te si na zajatie mojich synov a dc\u00e9r, ktor\u00e9 na nich dopustil Ve\u010dn\u00fd.",
        "15": "Ve\u010f priviedol proti nim n\u00e1rod z\u010faleka, n\u00e1rod nehanebn\u00fd a cudzojazy\u010dn\u00fd; t\u00ed sa ne\u0161t\u00edtili starca a nez\u013eutovali sa nad die\u0165atkom.",
        "16": "Odviedli mil\u00e1\u010dikov vdovy a osamel\u00fa pozbavili dc\u00e9r.\"",
        "17": "A ja v\u00e1m ako m\u00f4\u017eem pom\u00f4c\u0165?",
        "18": "Len kto dopustil ne\u0161\u0165astia, vyslobod\u00ed v\u00e1s z r\u00fak va\u0161ich nepriate\u013eov.",
        "19": "Od\u00ed\u010fte, deti, od\u00ed\u010fte, ve\u010f ja som ostal osamel\u00fd!",
        "20": "Vyzliekol som si r\u00facho pokoja, vrecovinu prosebn\u00fa som si obliekol, vola\u0165 chcem k Ve\u010dn\u00e9mu, k\u00fdm \u017eijem.",
        "21": "D\u00f4vera, deti, volajte k Bohu a vytrhne v\u00e1s z n\u00e1silia, z ruky nepriate\u013ea.",
        "22": "Lebo ja d\u00fafam od Ve\u010dn\u00e9ho va\u0161u sp\u00e1su; a do\u0161la na m\u0148a rados\u0165 od Sv\u00e4t\u00e9ho pre milosrdenstvo, ktor\u00e9 u\u017e poc\u00edtite od Ve\u010dn\u00e9ho, spasite\u013ea n\u00e1\u0161ho.",
        "23": "Prep\u00fa\u0161\u0165al som v\u00e1s s n\u00e1rekom a \u017eia\u013eom, Boh mi v\u00e1s vr\u00e1ti s rados\u0165ou a rozko\u0161ou naveky.",
        "24": "Ako teraz videli susedia Siona va\u0161e zajatie, tak \u010doskoro uvidia va\u0161u sp\u00e1su od Boha, ktor\u00e1 v\u00e1m pr\u00edde so sl\u00e1vou a so \u017eiarou Ve\u010dn\u00e9ho.",
        "25": "Dietky, zn\u00e1\u0161ajte trpezlivo hnev, ktor\u00fd na v\u00e1s dopadol od Boha: prenasledoval \u0165a tvoj nepriate\u013e, no zanedlho uvid\u00ed\u0161 jeho skazu a bude\u0161 \u0161liapa\u0165 po jeho \u0161iji.",
        "26": "Moje krehu\u010dk\u00e9 i\u0161li po tvrd\u00fdch cest\u00e1ch, vliekli ich s\u0165a st\u00e1do, \u010do ukoristil nepriate\u013e.",
        "27": "D\u00f4vera, deti! A volajte k Bohu, ten, \u010do dopustil, spomenie si na v\u00e1s.",
        "28": "Ako v\u00e1s naviedla myse\u013e vzdiali\u0165 sa od Boha, desa\u0165n\u00e1sobn\u00fdm \u00fasil\u00edm ho znova h\u013eadajte.",
        "29": "Ve\u010f ten, \u010do na v\u00e1s dopustil pohromy, dopraje v\u00e1m ve\u010dn\u00fa rozko\u0161 s va\u0161ou sp\u00e1sou.",
        "30": "D\u00f4veruj, Jeruzalem, pote\u0161\u00ed \u0165a ten, \u010do ti dal meno.",
        "31": "Ne\u0161\u0165astn\u00edci s\u00fa, \u010do ti \u0161kodili a radovali sa tvojmu p\u00e1du.",
        "32": "Ne\u0161\u0165astn\u00e9 s\u00fa mest\u00e1, \u010do ti zotro\u010dili deti, ne\u0161\u0165astn\u00e9 je, \u010do ti synov zajalo.",
        "33": "Ako sa te\u0161ilo tvojmu zr\u00fateniu a radovalo sa tvojmu p\u00e1du, tak bude sm\u00fati\u0165 nad vlastn\u00fdm spusto\u0161en\u00edm.",
        "34": "Odn\u00edmem mu jasot nad mno\u017estvom \u013eudu, z jeho honosenia bude sm\u00fatok.",
        "35": "Ohe\u0148 od Ve\u010dn\u00e9ho na\u0148 dopadne na mnoh\u00e9 dni a bud\u00fa v \u0148om b\u00fdva\u0165 na dlh\u00e9 \u010dasy d\u00e9moni.",
        "36": "Pohliadni k v\u00fdchodu, Jeruzalem, a vi\u010f rados\u0165, ktor\u00e1 ti prich\u00e1dza od Boha!",
        "37": "Pozri, id\u00fa ti synovia, ktor\u00fdch si prepustil; prich\u00e1dzaj\u00fa zhroma\u017eden\u00ed od v\u00fdchodu a\u017e po z\u00e1pad na slovo Sv\u00e4t\u00e9ho, te\u0161ia sa z Bo\u017eej sl\u00e1vy."
    },
    "5": {
        "1": "Vyzle\u010d, Jeruzalem, r\u00facho sm\u00fatku a ne\u0161\u0165astia a odej sa ozdobou Bo\u017eej sl\u00e1vy naveky!",
        "2": "Oble\u010d si pl\u00e1\u0161\u0165 spravodlivosti Boha, polo\u017e si na hlavu mitru sl\u00e1vy Ve\u010dn\u00e9ho!",
        "3": "Lebo Boh v\u0161etk\u00e9mu, \u010do je pod nebom, uk\u00e1\u017ee tvoju \u017eiaru.",
        "4": "Boh ti d\u00e1 meno na ve\u010dnos\u0165: Pokoj spravodlivosti a Sl\u00e1va bohabojnosti.",
        "5": "Hor' sa, Jeruzalem, zasta\u0148 si vysoko, pohliadni k\u00a0v\u00fdchodu, pozri si deti od z\u00e1padu slnka a\u017e na v\u00fdchod, zhroma\u017eden\u00e9 slovom Sv\u00e4t\u00e9ho, te\u0161iace sa, \u017ee Boh si na ne spomenul!",
        "6": "Odi\u0161li od teba pe\u0161i, veden\u00ed nepriate\u013emi, ale Boh ich k tebe privedie nesen\u00fdch so sl\u00e1vou s\u0165a kr\u00e1\u013eovsk\u00e9 deti.",
        "7": "Preto\u017ee Boh rozk\u00e1zal zn\u00ed\u017ei\u0165 ka\u017ed\u00fd vysok\u00fd vrch a ve\u010dn\u00e9 kopce a vyplni\u0165 trhliny na rovn\u00fa zem, aby Izrael bezpe\u010dne kr\u00e1\u010dal na Bo\u017eiu sl\u00e1vu.",
        "8": "Aj lesy, aj ka\u017ed\u00fd vo\u0148av\u00fd strom zatie\u0148ovali na Bo\u017e\u00ed rozkaz Izrael.",
        "9": "Ve\u010f Boh privedie Izrael s rozko\u0161ou v \u017eiare svojej sl\u00e1vy, s milosrdenstvom a spravodlivos\u0165ou, ktor\u00fa vlastn\u00ed."
    },
    "6": {
        "1": "Pre hriechy, ktor\u00e9 ste sp\u00e1chali proti Bohu, odvedie v\u00e1s babylonsk\u00fd kr\u00e1\u013e Nabuchodonozor ako zajatcov do Babylonu.",
        "2": "Ke\u010f teda pr\u00eddete do Babylonu, budete tam mnoho rokov a dlh\u00fd \u010das, a\u017e sedem pokolen\u00ed. Potom v\u00e1s v\u0161ak vyvediem odtia\u013e v pokoji.",
        "3": "Ale v Babylone uvid\u00edte strieborn\u00fdch, zlat\u00fdch a dreven\u00fdch bohov, ktor\u00fdch nosia na pleciach a ktor\u00ed pohanom nah\u00e1\u0148aj\u00fa strach.",
        "4": "Chr\u00e1\u0148te sa, aby ste sa nestali aj vy podobn\u00fdmi pohanom a aby sa strach nezmocnil aj v\u00e1s.",
        "5": "Ke\u010f budete vidie\u0165 pred nimi a za nimi z\u00e1stup, ktor\u00fd sa im klania, povedzte si v duchu: \"Tebe sa treba kla\u0148a\u0165 Pane!\",",
        "6": "lebo m\u00f4j anjel je s vami a on bude sk\u00fama\u0165 va\u0161e du\u0161e.",
        "7": "Ich jazyk vyhladil umelec a s\u00fa len postriebren\u00ed a pozl\u00e1ten\u00ed; s\u00fa teda l\u017eou a nevl\u00e1dzu hovori\u0165.",
        "8": "A vezm\u00fa ako pre pannu par\u00e1dnicu zlato",
        "9": "a zhotovia koruny na hlavy svojich bohov. St\u00e1va sa v\u0161ak aj, \u017ee k\u0148azi vezm\u00fa zlato a striebro svojim bohom a pou\u017eij\u00fa ho pre seba.",
        "10": "Dokonca daruj\u00fa z toho aj smilniciam vo verejn\u00fdch domoch. Ozdobuj\u00fa ich - strieborn\u00fdch, zlat\u00fdch a dreven\u00fdch bohov - \u0161atami ako \u013eud\u00ed.",
        "11": "Oni sa v\u0161ak nevedia zachr\u00e1ni\u0165 od hrdze a \u010drvoto\u010de, hoci s\u00fa oble\u010den\u00ed do purpurov\u00e9ho r\u00facha.",
        "12": "Utieraj\u00fa im tv\u00e1r pre prach, ktor\u00fd je v dome a ktor\u00e9ho je na nich plno.",
        "13": "Aj \u017eezlo m\u00e1 ako \u010dlovek, krajsk\u00fd sudca, ale nem\u00f4\u017ee zabi\u0165 toho, kto sa proti nemu prehre\u0161\u00ed.",
        "14": "M\u00e1 aj d\u00fdku v pravici a sekeru, ale oslobodi\u0165 sa nevie ani od vojny, ani od l\u00fape\u017en\u00edkov. Z toho je zrejm\u00e9, \u017ee nie s\u00fa bohmi, preto sa ich nebojte!",
        "15": "Ako sa rozbit\u00e1 n\u00e1doba st\u00e1va \u010dlovekovi neu\u017eito\u010dnou,",
        "16": "tak\u00ed s\u00fa ich bohovia. Ke\u010f\u017ee s\u00fa postaven\u00ed v domoch, maj\u00fa o\u010di pln\u00e9 prachu z n\u00f4h t\u00fdch, \u010do prich\u00e1dzaj\u00fa.",
        "17": "A ako s\u00fa okolo toho, \u010do urazil kr\u00e1\u013ea, pozatv\u00e1ran\u00e9 dookola dvory, ke\u010f\u017ee ho maj\u00fa vies\u0165 na smr\u0165, podobne zabezpe\u010duj\u00fa k\u0148azi ich domy dverami, z\u00e1mkami a z\u00e1vorami, aby ich neukradli zlodeji.",
        "18": "Zapa\u013euj\u00fa lampy a viac ako sami pre seba, ale ani jednu z nich vidie\u0165 nem\u00f4\u017eu.",
        "19": "S\u00fa podobn\u00ed hociktorej hrade z domu a hovor\u00ed sa, \u017ee im vn\u00fatro rozo\u017eiera \u010derva\u010d zeme; a ke\u010f ich aj s r\u00fachom zo\u017eerie, nezbadaj\u00fa.",
        "20": "Tv\u00e1r im o\u010dernie od dymu z domu.",
        "21": "Na telo a na hlavu im nalietaj\u00fa netopiere, lastovi\u010dky a in\u00e9 vt\u00e1ky a podobne (sk\u00e1\u010du) ma\u010dky.",
        "22": "Z toho pozn\u00e1te, \u017ee nie s\u00fa bohmi, preto sa ich nebojte.",
        "23": "Zlato, ktor\u00fdm s\u00fa pokryt\u00ed, je s\u00edce na kr\u00e1su, ale ak niekto nestiera hrdzu, nebud\u00fa sa ligota\u0165; nec\u00edtili ani to, ke\u010f ich uliali.",
        "24": "S\u00fa k\u00fapen\u00ed za ka\u017ed\u00fa cenu, hoci v nich niet ducha.",
        "25": "Ke\u010f\u017ee s\u00fa bez n\u00f4h, nosia ich na pleciach, a tak ukazuj\u00fa \u013eu\u010fom svoju hanbu. Ale nech sa hanbia aj t\u00ed, \u010do im sl\u00fa\u017eia.",
        "26": "Preto ak padne na zem, s\u00e1m nevstane; ani sa nebude s\u00e1m pohybova\u0165, ak ho niekto postav\u00ed narovno; ani sa nevzpriami, ak ho niekto polo\u017e\u00ed; zato im v\u0161ak predkladaj\u00fa dary ako m\u0155tvym.",
        "27": "Ich obety si v\u0161ak predaj\u00fa a pou\u017eij\u00fa k\u0148azi. Podobne z nich ber\u00fa aj \u017eeny, ale ani \u017eobr\u00e1kovi, ani biednemu z toho nedaj\u00fa.",
        "28": "Ich obiet sa dot\u00fdkaj\u00fa ne\u010dist\u00ed a \u0161estonedie\u013eky. Ke\u010f\u017ee pod\u013ea, t\u00fdchto vec\u00ed viete, \u017ee nie s\u00fa bohmi, nebojte sa ich!",
        "29": "Ako ich teda mo\u017eno vola\u0165 bohmi? Ve\u010f strieborn\u00fdch, zlat\u00fdch a dreven\u00fdch bohov obsluhuj\u00fa \u017eeny,",
        "30": "v ich domoch sedia k\u0148azi v roztrhan\u00fdch tunik\u00e1ch, s oholen\u00fdmi hlavami a bradami a s nezakryt\u00fdmi hlavami;",
        "31": "vre\u0161tia a kri\u010dia pred svojimi bohmi ako niektor\u00ed na pohrebn\u00fdch karoch.",
        "32": "Z ich \u0161iat si ber\u00fa k\u0148azi a obliekaj\u00fa svoje \u017eeny a deti. \u010ci zak\u00fasia od niekoho zlo",
        "33": "a \u010di dobro, odplati\u0165 to nevl\u00e1dzu. Kr\u00e1\u013ea nevl\u00e1dzu ani ustanovi\u0165, ani zosadi\u0165.",
        "34": "Podobne nevl\u00e1dzu da\u0165 ani bohatstvo, ani me\u010f. Ak im niekto urob\u00ed s\u013eub a nespln\u00ed, nebud\u00fa to vy\u017eadova\u0165.",
        "35": "Ani \u010dloveka neoslobodia od smrti, ani neochr\u00e1nia, slab\u0161ieho od mocnej\u0161ieho.",
        "36": "Slep\u00e9mu \u010dloveku nevr\u00e1tia zrak, \u010dloveka z n\u00fadze nevytrhn\u00fa.",
        "37": "Nad vdovou sa nez\u013eutuj\u00fa, ani sirote nepreuk\u00e1\u017eu dobro.",
        "38": "Dreven\u00e9, pozl\u00e1ten\u00e9 a postriebren\u00e9 (modly) s\u00fa podobn\u00e9 kame\u0148om z vrchov a t\u00ed, \u010do im sl\u00fa\u017eia, bud\u00fa zahanben\u00ed.",
        "39": "Ako sa teda mo\u017eno domnieva\u0165 a vravie\u0165, \u017ee s\u00fa bohmi?",
        "40": "Ve\u010f e\u0161te aj sami Chaldejci ich zneuc\u0165uj\u00fa! Ke\u010f vidia nem\u00e9ho, ktor\u00fd nevie hovori\u0165, prines\u00fa B\u00e9la a \u017eiadaj\u00fa, aby (nem\u00fd) prehovoril, akoby to ten (B\u00e9l) mohol zbada\u0165.",
        "41": "A hoci to vedia, nie s\u00fa schopn\u00ed zanecha\u0165 tieto veci, preto\u017ee nemaj\u00fa cit.",
        "42": "A \u017eeny, obviazan\u00e9 stuhami, sedia na cest\u00e1ch a p\u00e1lia otruby.",
        "43": "A ke\u010f niektor\u00e1, odveden\u00e1 niek\u00fdm, \u010do \u0161iel tadia\u013e, vyspala sa s n\u00edm, zneva\u017euje si susedu, \u017ee nem\u00e1 to\u013ekej ceny ako ona a \u017ee jej stuha nie je roztrhnut\u00e1.",
        "44": "V\u0161etko, \u010do sa okolo nich deje, je lo\u017e. Ako sa teda mo\u017eno domnieva\u0165 a vravie\u0165, \u017ee s\u00fa bohmi?",
        "45": "Urobili ich remeseln\u00edci a zlatn\u00edci. Nebude z nich ni\u010d in\u00e9, len to, \u010do chc\u00fa ma\u0165 remeseln\u00edci.",
        "46": "Ani t\u00ed, \u010do ich zhotovili, ne\u017eij\u00fa dlh\u00fd \u010das, ako by mohlo to, \u010do zhotovili?",
        "47": "Svojim potomkom zanechali lo\u017e a hanbu.",
        "48": "Lebo ke\u010f ich zastihne vojna alebo ne\u0161\u0165astie, k\u0148azi sa radia medzi sebou, kde sa s nimi schova\u0165.",
        "49": "Ako teda mo\u017eno nezbada\u0165, \u017ee nie s\u00fa bohmi, ke\u010f nezachr\u00e1nia ani seba od vojny alebo ne\u0161\u0165astia?",
        "50": "Ke\u010f\u017ee s\u00fa dreven\u00e9, pozl\u00e1ten\u00e9 a postriebren\u00e9, neskor\u0161ie sa pozn\u00e1, \u017ee s\u00fa klamstvo. V\u0161etk\u00fdm n\u00e1rodom a kr\u00e1\u013eom bude jasn\u00e9, \u017ee nie s\u00fa bohmi, ale dielom \u013eudsk\u00fdch r\u00fak, a nijak\u00e9ho bo\u017esk\u00e9ho \u010dinu na nich niet.",
        "51": "Komu je teda nezn\u00e1me, \u017ee nie s\u00fa bohmi?",
        "52": "Krajine veru neustanovia kr\u00e1\u013ea, ani \u013eu\u010fom da\u017e\u010fa nedaj\u00fa.",
        "53": "Ani sebe nepris\u00fadia pr\u00e1vo, ani nezabr\u00e1nia nepr\u00e1vo, ve\u010f s\u00fa bezvl\u00e1dni",
        "54": "ako vrany medzi nebom a zemou. Lebo ke\u010f dom dreven\u00fdch, pozl\u00e1ten\u00fdch a postriebren\u00fdch bohov zachv\u00e1ti ohe\u0148, ich k\u0148azi s\u00edce ujd\u00fa a zachr\u00e1nia sa, ale oni popreh\u00e1raj\u00fa celkom ako tr\u00e1my.",
        "55": "Neodolaj\u00fa ani kr\u00e1\u013eovi, ani nepriate\u013eovi.",
        "56": "Ako mo\u017eno teda pripusti\u0165 a domnieva\u0165 sa, \u017ee s\u00fa bohmi? Dreven\u00e9, postriebren\u00e9 a pozl\u00e1ten\u00e9 bo\u017estv\u00e1 sa nezachr\u00e1nia ani od zlodejov, ani od lupi\u010dov.",
        "57": "T\u00edto s\u00fa mocnej\u0161\u00ed a zober\u00fa si zlato, striebro i r\u00facho, ktor\u00fdm s\u00fa odiati, a od\u00eddu s koris\u0165ou, t\u00ed v\u0161ak si pom\u00f4c\u0165 nevedia.",
        "58": "Tak\u017ee je lep\u0161ie kr\u00e1\u013eovi, ktor\u00fd ukazuje svoju moc, alebo u\u017eito\u010dnej n\u00e1dobe v\u00a0dome, ktor\u00fa majite\u013e upotreb\u00ed, ako falo\u0161n\u00fdm bohom; alebo i\u00a0dver\u00e1m na dome, ktor\u00e9 ochra\u0148uj\u00fa to, \u010do v\u00a0\u0148om je, ne\u017e falo\u0161n\u00fdm bohom; alebo dreven\u00e9mu st\u013apu v\u00a0kr\u00e1\u013eovskom pal\u00e1ci ako falo\u0161n\u00fdm bohom.",
        "59": "Slnko, mesiac a hviezdy sa ligoc\u00fa, a ke\u010f\u017ee s\u00fa poslan\u00e9 na osoh, ochotne posl\u00fachaj\u00fa;",
        "60": "aj blesk, ke\u010f sa zablysne, lahod\u00ed oku, takisto aj vietor veje v ka\u017edej krajine.",
        "61": "A ke\u010f Boh rozk\u00e1\u017ee oblakom, aby sa roztiahli nad celou zemou, splnia, \u010do im rozk\u00e1zal. Aj ohe\u0148 poslan\u00fd zhora str\u00e1vi\u0165 vrchy a lesy urob\u00ed, \u010do je rozk\u00e1zan\u00e9.",
        "62": "Tieto sa im v\u0161ak ani vzh\u013eadom, ani mocou nepodobaj\u00fa.",
        "63": "Preto sa netreba ani domnieva\u0165, ani hovori\u0165 \u017ee s\u00fa bohmi, ve\u010f nemaj\u00fa moci ani s\u00fadi\u0165, ani dobre robi\u0165 \u013eu\u010fom!",
        "64": "Ke\u010f\u017ee teda viete, \u017ee nie s\u00fa bohmi, nebojte sa ich!",
        "65": "Ve\u010f kr\u00e1\u013eov nem\u00f4\u017eu ani prekl\u00edna\u0165, ani \u017eehna\u0165 im!",
        "66": "N\u00e1rodom neuk\u00e1\u017eu znamenia na nebi, ani ne\u017eiaria ako slnko, ani ako mesiac nesvietia.",
        "67": "Lep\u0161ie je zvierat\u00e1m ako im, tie si vedia pom\u00f4c\u0165, ke\u010f zabehn\u00fa do z\u00e1ti\u0161ia.",
        "68": "Nijak\u00fdm sp\u00f4sobom n\u00e1m teda nie je zrejm\u00e9, \u017ee s\u00fa bohmi, preto sa ich nebojte!",
        "69": "Ako stra\u0161iak na uhorkovisku neustr\u00e1\u017ei ni\u010d, tak s\u00fa aj ich dreven\u00ed, pozl\u00e1ten\u00ed a postriebren\u00ed bohovia.",
        "70": "Tak\u00fdm ist\u00fdm sp\u00f4sobom s\u00fa ich dreven\u00ed, pozl\u00e1ten\u00ed a postriebren\u00ed bohovia podobn\u00ed aj \u0161\u00edpu v z\u00e1hrade, na ktor\u00fd si sad\u00e1 ka\u017ed\u00e9 vt\u00e1\u010da, a takisto aj m\u0155tvole, hodenej do tmy.",
        "71": "Pod\u013ea purpuru a bysu, ktor\u00fd na nich spr\u00e1chnivie, pozna\u0165, \u017ee nie s\u00fa bohmi. Na konci bud\u00fa aj sami rozo\u017eran\u00ed a bud\u00fa potupou pre krajinu.",
        "72": "Lep\u0161ie je teda spravodliv\u00e9mu \u010dlovekovi, ktor\u00fd nem\u00e1 modiel; ten bude \u010faleko od potupy."
    }
}