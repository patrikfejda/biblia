{
    "1": {
        "1": "Slovo, ktor\u00e9 P\u00e1n prehovoril k Sofoni\u00e1\u0161ovi, synovi Chusiho, syna Godoli\u00e1\u0161a; syna Amari\u00e1\u0161a, syna Ezechi\u00e1\u0161a, v d\u0148och j\u00fadskeho kr\u00e1\u013ea, Amonovho syna Jozi\u00e1\u0161a.",
        "2": "\"Do\u010dista zmetiem v\u0161etko z povrchu zeme, hovor\u00ed P\u00e1n.",
        "3": "Zmetiem \u013eud\u00ed i zvierat\u00e1, zmetiem vt\u00e1ky neba a ryby mora. Skaza zlo\u010dincom! - a vyk\u00e1ntrim \u013eud\u00ed z povrchu zeme, hovor\u00ed P\u00e1n.",
        "4": "Vystriem ruku proti J\u00fadovi a proti obyvate\u013eom Jeruzalema a vyhub\u00edm z tohto miesta zvy\u0161ky b\u00e1lov i men\u00e1 \u017erecov a k\u0148azov;",
        "5": "i t\u00fdch, \u010do sa na strech\u00e1ch kla\u0148aj\u00fa nebesk\u00e9mu vojsku; i t\u00fdch, \u010do sa kla\u0148aj\u00fa a prisahaj\u00fa na P\u00e1na, ale prisahaj\u00fa aj na Melkoma;",
        "6": "i t\u00fdch, \u010do sa vzdialili od P\u00e1na, neh\u013eadaj\u00fa P\u00e1na a nejd\u00fa za n\u00edm.\"",
        "7": "Ticho pred tv\u00e1rou P\u00e1na, Jahveho! Ve\u010f bl\u00edzo je P\u00e1nov de\u0148; \u00e1no, P\u00e1n usporiadal obetu, zasv\u00e4til svojich povolan\u00fdch.",
        "8": "\"V de\u0148 P\u00e1novej obety nav\u0161t\u00edvim knie\u017eat\u00e1 a kr\u00e1\u013eovi\u010dov i v\u0161etk\u00fdch, \u010do sa obliekaj\u00fa do r\u00fach cudzincov.",
        "9": "A nav\u0161t\u00edvim t\u00fdch, \u010do preskakuj\u00fa v ten de\u0148 cez prah, \u010do napl\u0148uj\u00fa dom svojho P\u00e1na klamstvom a les\u0165ou.",
        "10": "V ten de\u0148, hovor\u00ed P\u00e1n, bude hlasn\u00fd krik od Rybnej br\u00e1ny, jajkanie od druhej a ve\u013ek\u00e1 z\u00e1huba od kopcov.",
        "11": "Jajkajte, obyvatelia Mo\u017eiara, ve\u010f zahynie cel\u00fd kana\u00e1nsky \u013eud, vyni\u010dia v\u0161etk\u00fdch, \u010do v\u00e1\u017eia striebro.",
        "12": "V ten de\u0148 prekut\u00e1m Jeruzalem lampami a nav\u0161t\u00edvim chlapov, ktor\u00ed tu\u010dnej\u00fa na svojich kvasniciach a hovoria si: \"P\u00e1n neurob\u00ed ani dobr\u00e9, ani zl\u00e9.\"",
        "13": "Ich bohatstvo prepadne l\u00fape\u017ei a ich domy spustnutiu; bud\u00fa stava\u0165 domy, no b\u00fdva\u0165 (v nich) nebud\u00fa, bud\u00fa vysadzova\u0165 vinohrady, ale v\u00edno z nich pi\u0165 nebud\u00fa.\"",
        "14": "Bl\u00edzko je P\u00e1nov de\u0148 bl\u00edzko a je ve\u013emi r\u00fdchly. \u010cuj, P\u00e1nov de\u0148, trpko tam kri\u010d\u00ed sil\u00e1k.",
        "15": "Ten de\u0148 je de\u0148 hnevu, de\u0148 \u00fazkosti a zvierania, de\u0148 v\u00edchra a v\u00edchrice, de\u0148 tmy a temnoty, de\u0148 oblakov a mr\u00e1kavy.",
        "16": "De\u0148 pozauny a lomozu proti opevnen\u00fdm mest\u00e1m a proti vysok\u00fdm ba\u0161t\u00e1m.",
        "17": "Do \u00fazkosti v\u017eeniem \u013eud\u00ed, \u017ee bud\u00fa chodi\u0165 ako slep\u00ed, lebo zhre\u0161ili proti P\u00e1novi; ich krv sa bude vylieva\u0165 ako prach a ich tel\u00e1 ako hnoj.",
        "18": "Ani ich striebro, ani ich zlato ich nevl\u00e1dze zachr\u00e1ni\u0165 v de\u0148 P\u00e1novho hnevu. Ohe\u0148 jeho \u017eiarlivosti pohlt\u00ed cel\u00fa zem, lebo skoncuje, a to hrozne, so v\u0161etk\u00fdmi obyvate\u013emi zeme."
    },
    "2": {
        "1": "Zhroma\u017edite a pozbierajte sa, vy, nehanebn\u00fd n\u00e1rod,",
        "2": "sk\u00f4r ne\u017e porod\u00ed rozhodnutie a odlet\u00ed de\u0148 ako pleva. Sk\u00f4r ne\u017e pr\u00edde na v\u00e1s bl\u010diaci P\u00e1nov hnev, sk\u00f4r ne\u017e pr\u00edde na v\u00e1s de\u0148 P\u00e1novho hnevu.",
        "3": "H\u013eadajte P\u00e1na, v\u0161etci pokorn\u00ed zeme, ktor\u00ed kon\u00e1te pod\u013ea jeho pr\u00e1va, h\u013eadajte spravodlivos\u0165, h\u013eadajte pokoru, mo\u017eno, \u017ee sa schov\u00e1te v de\u0148 P\u00e1novho hnevu.",
        "4": "Lebo Gaza bude opusten\u00e1 a Askalon pustatinou, Azot rozo\u017een\u00fa za bieleho d\u0148a a Akaron vyhubia.",
        "5": "Beda obyvate\u013eom pomorsk\u00e9ho p\u00e1su, n\u00e1rodu Kr\u00e9\u0165anov! P\u00e1novo slovo je proti v\u00e1m, Kana\u00e1n, krajina Fili\u0161t\u00edncov: \"Vyhub\u00edm \u0165a, \u017ee nebude\u0161 ma\u0165 ob\u010danov.\"",
        "6": "Pomorsk\u00fd p\u00e1s bude nivou, stepou pre pastierov a ko\u0161iarom pre st\u00e1da.",
        "7": "A pomorsk\u00fd p\u00e1s bude patri\u0165, zvy\u0161kom J\u00fadov\u00fdm, tam sa bud\u00fa p\u00e1s\u0165, v domoch Askalona bud\u00fa za ve\u010dera ko\u0161iari\u0165, lebo ich nav\u0161t\u00edvi P\u00e1n, ich Boh, a obr\u00e1ti ich osud.",
        "8": "\"Po\u010dul som hanobenie Moabu a r\u00fahanie synov Amona, ke\u010f zneva\u017eovali m\u00f4j \u013eud a roz\u0165ahovali sa na jeho \u00fazem\u00ed.",
        "9": "Preto ako \u017eijem - hovor\u00ed P\u00e1n z\u00e1stupov, Boh Izraelov - Moab bude ako Sodoma a Amon\u010dania ako Gomora, po\u013eom t\u0155nia, so\u013enou ba\u0148ou a pustatinou naveky. Zvy\u0161ky m\u00f4jho \u013eudu ich vyplienia a ostatok m\u00f4jho n\u00e1roda sa ich zmocn\u00ed.\"",
        "10": "Toto ich zastihne pre ich p\u00fdchu, preto\u017ee hanobili a vyvy\u0161ovali sa nad n\u00e1rod P\u00e1na z\u00e1stupov.",
        "11": "P\u00e1n bude hrozn\u00fd proti nim, ve\u010f vyk\u00e1ntri v\u0161etk\u00fdch bohov zeme a jemu sa bude kla\u0148a\u0165 ka\u017ed\u00fd zo svojej vlasti, v\u0161etky ostrovy n\u00e1rodov.",
        "12": "\"Aj vy, Eti\u00f3pci... T\u00ed s\u00fa prebodnut\u00ed moj\u00edm me\u010dom!\"",
        "13": "Vystrie ruku proti severu a znivo\u010d\u00ed As\u00fdrsko, Ninive urob\u00ed opusten\u00fdm, vyschnut\u00fdm ako pustatina.",
        "14": "Uprostred neho bud\u00fa le\u017ea\u0165 st\u00e1da, h\u00fafy rozli\u010dn\u00fdch zvierat; i pelik\u00e1n a je\u017e bud\u00fa nocova\u0165 medzi jeho st\u013apmi. Po\u010d\u00favaj! Vresk v oblokoch, havran na prahu, lebo c\u00e9drov\u00e9 tr\u00e1my s\u00fa vytrhnut\u00e9.",
        "15": "Toto je mesta, ktor\u00e9 plesalo, b\u00fdvalo bezstarostne a hovorilo si v srdci: \"Ja som a nikto viac!\" Ako sa stalo pustatinou, le\u017eiskom zveriny? Ka\u017ed\u00fd, kto popri \u0148om prejde, hv\u00edzda a m\u00e1va rukou."
    },
    "3": {
        "1": "Beda, neposlu\u0161n\u00e9mu, po\u0161kvrnen\u00e9mu a n\u00e1siln\u00edckemu mestu.",
        "2": "Nepo\u010d\u00favalo na hlas, neprijalo v\u00fdstrahu, ned\u00f4verovalo v P\u00e1na, nevinulo sa k svojmu Bohu.",
        "3": "Jeho knie\u017eat\u00e1 uprostred neho s\u00fa ru\u010diace levy; jeho sudcovia vlci ve\u010dern\u00ed, ktor\u00ed r\u00e1no neobhr\u00fdzali.",
        "4": "Jeho proroci s\u00fa nespo\u013eahliv\u00ed, podvodn\u00ed mu\u017eovia; jeho k\u0148azi znesv\u00e4tili sv\u00e4t\u00e9, zn\u00e1silnili z\u00e1kon.",
        "5": "P\u00e1n v jeho strede je sv\u00e4t\u00fd, nerob\u00ed nepr\u00e1vos\u0165; r\u00e1no \u010do r\u00e1no d\u00e1va svoje pr\u00e1vo svetlom, ktor\u00e9 neub\u00fada; ale zlo\u010dinec nepozn\u00e1 hanby.",
        "6": "\"Vyk\u00e1ntril som n\u00e1rody, spustli ich ba\u0161ty, vynivo\u010dil som ich ulice, tak\u017ee niet chodcov, vyhuben\u00e9 s\u00fa ich mest\u00e1, bez mu\u017eov, bez ob\u010danov.",
        "7": "Riekol som: Azda sa ma bude\u0161 b\u00e1\u0165, prijme\u0161 v\u00fdstrahu. Nezmizne mu spred o\u010d\u00ed v\u0161etko, \u010d\u00edm som ho nav\u0161t\u00edvil. Len\u017ee hne\u010f zr\u00e1na bolo podl\u00e9 v\u0161etko ich konanie.",
        "8": "Preto \u010dakajte na m\u0148a - hovor\u00ed P\u00e1n -, na de\u0148, ke\u010f povstanem ako svedok. Lebo je moj\u00edm pr\u00e1vom zhroma\u017edi\u0165 n\u00e1rody, pozbiera\u0165 kr\u00e1\u013eovstv\u00e1, aby som na ne vylial svoju prchkos\u0165, cel\u00fd svoj bl\u010diaci hnev, ve\u010f ohe\u0148 mojej \u017eiarlivosti pohlt\u00ed cel\u00fa zem.",
        "9": "Lebo vtedy d\u00e1m n\u00e1rodom \u010dist\u00e9 pery, aby v\u0161etky vz\u00fdvali meno P\u00e1novo a sl\u00fa\u017eili mu spojen\u00fdmi silami.",
        "10": "A\u017e spoza riek Eti\u00f3pie bud\u00fa moji ctitelia, potomci mojich roztraten\u00fdch, prin\u00e1\u0161a\u0165 svoje obety.",
        "11": "V ten de\u0148 sa nebude\u0161 hanbi\u0165 pre rozli\u010dn\u00e9 skutky, ktor\u00e9 si proti mne sp\u00e1chal, lebo vtedy odstr\u00e1nim sprostred teba tvojich nadut\u00fdch chvast\u00fa\u0148ov a viac sa nebude\u0161 vyvy\u0161ova\u0165 na mojom sv\u00e4tom vrchu.",
        "12": "Nech\u00e1m v\u0161ak v tvojom strede \u013eud chudobn\u00fd a biedny.\" Oni bud\u00fa d\u00f4verova\u0165 v P\u00e1novo meno.",
        "13": "Zvy\u0161ky Izraela nebud\u00fa p\u00e1cha\u0165 nepr\u00e1vos\u0165 a nebud\u00fa hovori\u0165 lo\u017e; v ich \u00fastach sa nen\u00e1jde podvodn\u00fd jazyk. Oni sa bud\u00fa p\u00e1s\u0165 a ko\u0161iari\u0165, \u017ee ich neodstra\u0161\u00ed nik.",
        "14": "Plesaj, dc\u00e9ra Siona, jasaj Izrael, te\u0161 a raduj sa z cel\u00e9ho srdca, dc\u00e9ra Jeruzalema!",
        "15": "P\u00e1n zru\u0161il tvoje pokuty, odvr\u00e1til nepriate\u013ea; kr\u00e1\u013eom Izraela uprostred teba je P\u00e1n, ne\u0161\u0165astia sa viac neob\u00e1vaj!",
        "16": "V ten de\u0148 povedia Jeruzalemu: \"Neboj sa, Sion, nech ti neovisn\u00fa ruky!",
        "17": "Uprostred teba je P\u00e1n, tvoj Boh, sp\u00e1sonosn\u00fd hrdina; zajas\u00e1 nad tebou od radosti, obnov\u00ed svoju l\u00e1sku, v\u00fdska\u0165 bude od plesania.\"",
        "18": "\"Zronen\u00fdch pre sviatky odstr\u00e1nim z teba, s\u00fa ti \u0165archou hanebnou.",
        "19": "H\u013ea, v tom \u010dase skoncujem s t\u00fdmi, \u010do \u0165a utl\u00e1\u010dali, zachr\u00e1nim ku\u013ehav\u00e9ho a pozbieram roztraten\u00fdch, urob\u00edm ich sl\u00e1vnymi a ch\u00fdrnymi v celej krajine ich hanby.",
        "20": "V tom \u010dase v\u00e1s privediem, v tom \u010dase v\u00e1s pozbieram, lebo v\u00e1s urob\u00edm sl\u00e1vnymi a ch\u00fdrnymi medzi v\u0161etk\u00fdmi n\u00e1rodmi zeme, a\u017e v\u00e1m navidomo\u010di obr\u00e1tim v\u00e1\u0161 osud\u201c - hovor\u00ed P\u00e1n."
    }
}