{
    "1": {
        "1": "Slovo P\u00e1novo, ktor\u00e9 prehovoril k Oze\u00e1\u0161ovi, synovi B\u00e9riho, v d\u0148och j\u00fadskych kr\u00e1\u013eov Ozi\u00e1\u0161a, Joatama, Achaza a Ezechi\u00e1\u0161a a v d\u0148och izraelsk\u00e9ho kr\u00e1\u013ea Jeroboama, syna Joasovho.",
        "2": "Za\u010diatok P\u00e1novej re\u010di k Oze\u00e1\u0161ovi. P\u00e1n riekol Oze\u00e1\u0161ovi: \"Vezmi si smiln\u00fa \u017eenu a deti zo smilstva, lebo smilstvom sa odvracia krajina od P\u00e1na.\"",
        "3": "I\u0161iel teda a vzal si Gomeru, dc\u00e9ru Debelaima: Ona po\u010dala a porodila mu syna.",
        "4": "Vtedy mu P\u00e1n hovoril: \"Daj mu meno Jezrael, lebo e\u0161te chv\u00ed\u013eo\u010dku a strescem krvn\u00fa vinu Jezraela na Jehuovom dome a zru\u0161\u00edm kr\u00e1\u013eovstvo domu Izraela.",
        "5": "V ten de\u0148 dol\u00e1mem ku\u0161u Izraela v jezraelskom \u00fadol\u00ed.\"",
        "6": "I po\u010dala znovu a porodila dc\u00e9ru. Vtedy mu riekol: \"Daj jej meno Neomilosten\u00e1, lebo u\u017e viac neomilost\u00edm dom Izraela, \u017eeby som im celkom odpustil.",
        "7": "Dom J\u00fadov v\u0161ak omilost\u00edm a zachr\u00e1nim ich ako P\u00e1n, ich Boh, ale nezachr\u00e1nim ich ku\u0161ou, me\u010dom, zbrojou vojenskou, ani ko\u0148mi, ani jazdcami.\"",
        "8": "I oddoj\u010dila Neomilosten\u00fa; potom po\u010dala a porodila syna.",
        "9": "Vtedy hovoril: \"Daj mu meno Nie m\u00f4j \u013eud, lebo vy nie ste m\u00f4j \u013eud a ja nebudem v\u00e1\u0161."
    },
    "2": {
        "1": "I bude po\u010det synov Izraela ako piesku morsk\u00e9ho, ktor\u00fd nemo\u017eno odv\u00e1\u017ei\u0165 ani zr\u00e1ta\u0165. Vtedy miesto toho, \u017ee by im vraveli: \"Vy ste Nie m\u00f4j \u013eud,\" bud\u00fa im hovori\u0165: \"Synovia \u017eiv\u00e9ho Boha.\"",
        "2": "I zhroma\u017edia sa synovia J\u00fadu a synovia Izraela pospolu, ustanovia si jednu hlavu, a vyst\u00fapia z krajiny, lebo ve\u013ek\u00fd bude de\u0148 Jezraela.",
        "3": "Povedzte svojim bratom: \"M\u00f4j \u013eud\" a svojim sestr\u00e1m: \"Omilosten\u00e1!\"",
        "4": "\u017dalujte si matku, \u017ealujte, lebo nie je mojou man\u017eelkou a ja nie som jej man\u017eelom. Nech si odstr\u00e1ni z tv\u00e1re znaky smilstva a spomedzi p\u0155s znaky cudzolo\u017estva!",
        "5": "In\u00e1\u010d ju vyzle\u010diem do naha a predstav\u00edm ju s\u0165a v de\u0148 jej narodenia, urob\u00edm ju takou ako p\u00fa\u0161\u0165, takou, ak\u00e1 je such\u00e1 zem, ju sprav\u00edm a usmrt\u00edm ju sm\u00e4dom.",
        "6": "Nad jej synmi sa nez\u013eutujem, lebo s\u00fa to deti zo smilstva.",
        "7": "Bo ich ma\u0165 smilnila, ich rodi\u010dka sa dop\u00fa\u0161\u0165ala nehanebnosti; ve\u010f vravela: \"P\u00f4jdem za svojimi milencami, ktor\u00ed mi d\u00e1vaj\u00fa chlieb a vodu, vlnu, pl\u00e1tno, olej, n\u00e1poje.\"",
        "8": "H\u013ea, preto tvoju cestu t\u0155n\u00edm ohrad\u00edm a m\u00farom ju zahat\u00edm, \u017ee si nen\u00e1jde chodn\u00ed\u010dky.",
        "9": "P\u00f4jde si za svojimi milencami, ale nedochyt\u00ed ich, bude ich h\u013eada\u0165, ale nen\u00e1jde. Vtedy povie: \"P\u00f4jdem ja a vr\u00e1tim sa k prv\u00e9mu man\u017eelovi, lebo vtedy mi lep\u0161ie bolo ne\u017e teraz.\"",
        "10": "Len\u017ee ona nevie, \u017ee ja som jej d\u00e1val obilie a mu\u0161t a olej; striebra som jej dal hojnos\u0165 a zo zlata B\u00e1la spravili.",
        "11": "Nu\u017e vezmem si zasa sp\u00e4\u0165 v pr\u00edhodn\u00fd \u010das svoje obilie a mu\u0161t, ke\u010f bude jeho \u010das; svoju vlnu a svoj \u013ean si zoberiem, ktor\u00fdm zakr\u00fdvala svoju nahotu.",
        "12": "Teraz odhal\u00edm jej nahotu pred zrakom jej milencov a nevytrhne ju nik z mojej ruky.",
        "13": "Urob\u00edm koniec v\u0161etk\u00fdm jej rozko\u0161iam, jej sviatkom, novmesiacom, jej sobot\u00e1m a v\u0161etk\u00fdm sl\u00e1vnostiam.",
        "14": "Spusto\u0161\u00edm jej vini\u010d a figy, o ktor\u00fdch si vravela: \"Toto mi je odmena, \u010do mi dali moji milenci.\" Urob\u00edm z nich les a bude ich \u017era\u0165 po\u013en\u00e1 zverina.",
        "15": "Potrescem ju za dni b\u00e1lov, ke\u010f im prin\u00e1\u0161ala kadidlo, zdobila sa prste\u0148mi a skvostmi, za svojimi milencami \u0161la, a na m\u0148a zabudla - hovor\u00ed P\u00e1n.",
        "16": "Preto ju ja vyv\u00e1bim, zavediem ju na p\u00fa\u0161\u0165 a prehovor\u00edm k jej srdcu.",
        "17": "Potom jej tam d\u00e1m jej vinice a \u00fadolie Achor za br\u00e1nu n\u00e1deje; tam posl\u00fachne ako za dn\u00ed svojej mladosti, ako ke\u010f vystupovala z Egypta.",
        "18": "V ten de\u0148 - hovor\u00ed P\u00e1n - bude ma vola\u0165: \"M\u00f4j man\u017eel!\" a nebude ma viac vola\u0165: \"M\u00f4j B\u00e1l!\"",
        "19": "Odstr\u00e1nim men\u00e1 b\u00e1lov z jej \u00fast, nespomen\u00fa viac ich meno.",
        "20": "V ten de\u0148 zmluvu uzavriem s po\u013enou zverou, s nebies vt\u00e1\u010dkami a so zemeplazmi; ku\u0161u, me\u010d a vojnu zlom\u00edm v krajine; potom bud\u00fa b\u00fdva\u0165 v bezpe\u010d\u00ed.",
        "21": "Vtedy si \u0165a nav\u017edy zasn\u00fabim, za pravdu a pr\u00e1vo si \u0165a zasn\u00fabim, za l\u00e1sku a z\u013eutovanie,",
        "22": "zasn\u00fabim si \u0165a za vernos\u0165, tak\u017ee pozn\u00e1\u0161 P\u00e1na.",
        "23": "V ten de\u0148 vysly\u0161\u00edm - hovor\u00ed P\u00e1n - vysly\u0161\u00edm nebes\u00e1 a tie zasa vysly\u0161ia zem;",
        "24": "zem potom vysly\u0161\u00ed obilie, mu\u0161t a olej a tie vysly\u0161ia Jezraela.",
        "25": "A zasejem si ho v krajine, Neomilosten\u00fa omilost\u00edm, tomu, \u010do je Nie m\u00f4j \u013eud, poviem: \"Ty si m\u00f4j \u013eud\" a on mi povie: \"M\u00f4j Boh.\""
    },
    "3": {
        "1": "P\u00e1n mi znova riekol: \"Cho\u010f a miluj \u017eenu, ktor\u00e1 m\u00e1 milenca a cudzolo\u017e\u00ed, ako P\u00e1n miluje synov Izraela, hoci sa oni obracaj\u00fa k in\u00fdm bohom a maj\u00fa radi hroznov\u00e9 kol\u00e1\u010de.\"",
        "2": "Tak som si ju k\u00fapil za p\u00e4tn\u00e1s\u0165 strieborn\u00fdch, za chomer a letek ja\u010dme\u0148a.",
        "3": "A riekol som jej: \"Dlh\u00e9 dni mi bude\u0161 sedie\u0165, nebude\u0161 smilni\u0165, a mu\u017ea ma\u0165 nebude\u0161, ja tie\u017e nebudem ma\u0165 ni\u010d s tebou.\"",
        "4": "Lebo synovia Izraela bud\u00fa sedie\u0165 dlh\u00e9 dni bez kr\u00e1\u013ea a bez knie\u017ea\u0165a, bez obety a pomn\u00edka, bez ef\u00f3du a terafimov.",
        "5": "Potom sa synovia Izraela obr\u00e1tia a h\u013eada\u0165 bud\u00fa P\u00e1na, svojho Boha, i D\u00e1vida, svojho kr\u00e1\u013ea. Privin\u00fa sa k P\u00e1novi a jeho darom na konci dn\u00ed."
    },
    "4": {
        "1": "\u010cujte slovo P\u00e1novo, synovia Izraela, lebo P\u00e1n sa m\u00e1 s\u00fadi\u0165 s ob\u010danmi krajiny; ve\u010f niet vernosti, niet milosrdenstva, ani poznania Boha niet v krajine!",
        "2": "\"Kriv\u00e1 pr\u00edsaha, lo\u017e, vra\u017eda, kr\u00e1de\u017e a cudzolo\u017estvo vnikli a krv st\u00edha krv.",
        "3": "Preto sm\u00fati krajina a v\u00e4dne v\u0161etko, \u010do v nej b\u00fdva, \u010di po\u013en\u00e1 zverina, \u010di vt\u00e1\u010dky nebesk\u00e9, e\u0161te aj morsk\u00e9 ryby hyn\u00fa.",
        "4": "Nech nik ne\u017ealuje, nech nik nevy\u010dituje, tvoj \u013eud je ako (ten), kto protire\u010d\u00ed k\u0148azovi.",
        "5": "Lebo klesne\u0161 dnes a s tebou klesne i prorok v noci, i tvoju matku znivo\u010d\u00edm.",
        "6": "M\u00f4j \u013eud hynie, lebo nem\u00e1 poznania. Preto\u017ee si odmietol poznanie, odmietnem \u0165a, nebude\u0161 mi sl\u00fa\u017ei\u0165 ako k\u0148az. Z\u00e1kon svojho Boha si zabudol, aj ja zabudnem na tvojich synov.",
        "7": "O \u010do je ich viac, o to v\u00e4\u010d\u0161mi hre\u0161ia proti mne, ich sl\u00e1vu zmen\u00edm na hanbu.",
        "8": "Hriechom m\u00f4jho \u013eudu k\u0155mia sa a po jeho vine t\u00fa\u017ebou mr\u00fa.",
        "9": "Ako \u013eudu, tak bude aj k\u0148azovi, jeho cesty na \u0148om potrescem, a jeho skutky mu odplat\u00edm.",
        "10": "Jes\u0165 bud\u00fa, no nenas\u00fdtia sa, smilni\u0165 bud\u00fa, no nerozmno\u017eia sa, lebo nechceli dba\u0165 o P\u00e1na. Zanecha\u0165 modloslu\u017ebu!",
        "11": "Smilstvo, v\u00edno a mu\u0161t rozum odber\u00e1.",
        "12": "M\u00f4j \u013eud sa svojho dreva spytuje a u\u010d\u00ed ho jeho palica, lebo ich zaviedol smiln\u00fd duch a smilne sa odvr\u00e1tili od Boha.",
        "13": "Na hrebe\u0148och vrchov prin\u00e1\u0161aj\u00fa obety a na pahorkoch prin\u00e1\u0161aj\u00fa kadidlo, pod dubom, topo\u013eom a terebintou, lebo chl\u00e1dok ich dobr\u00fd je. Preto smilnia ich dc\u00e9ry a cudzolo\u017eia ich nevesty.",
        "14": "Nie ich dc\u00e9ry budem tresta\u0165 pre smilstvo a pre cudzolo\u017estvo ich nevesty, ve\u010f sami sa uchy\u013euj\u00fa k smilniciam, obetuj\u00fa s neviestkami sv\u00e4t\u00fd\u0148, a tak pad\u00e1 nech\u00e1pav\u00fd \u013eud.",
        "15": "Ak smiln\u00ed\u0161 ty, Izrael, nech\u017ee J\u00fada nehre\u0161\u00ed! Do Galgaly necho\u010fte, k Betavenu nevystupujte a neprisahajte sa: \"Ako \u017eije P\u00e1n!\"",
        "16": "Ako krava, ktor\u00e1 stre\u010dkuje, tak stre\u010dkuje Izrael. Teraz ho P\u00e1n m\u00e1 p\u00e1s\u0165 ako bar\u00e1nka na rozsiahlej pastve?",
        "17": "Spolo\u010dn\u00edkom modiel je Efraim, nechaj ho!",
        "18": "Hostina je oddelen\u00e1, ustavi\u010dne smilnia, jeho ochrancovia radi prin\u00e1\u0161aj\u00fa hanbu.",
        "19": "V\u00edchor ich do svojich kr\u00eddel zahal\u00ed a pones\u00fa hanbu pre svoje obety."
    },
    "5": {
        "1": "Po\u010dujte toto, k\u0148azi, a dom Izraela, pozoruj, naklo\u0148\u017ee si ucho, kr\u00e1\u013eov dom, preto\u017ee v\u00e1m patr\u00ed tento s\u00fad; stali ste sa v Masfe os\u00eddlom, na T\u00e1bore sie\u0165ou rozostretou.",
        "2": "Obety vrhli do priepasti, ja ich karh\u00e1m v\u0161etk\u00fdch.",
        "3": "Ja pozn\u00e1m Efraim a Izrael mi skryt\u00fd nie je; lebo si smilnil, Efraim, po\u0161kvrnil sa Izrael.",
        "4": "Ich skutky im nedovo\u013euj\u00fa vr\u00e1ti\u0165 sa k svojmu Bohu, lebo je v nich smiln\u00fd duch tak\u017ee nepoznaj\u00fa P\u00e1na.",
        "5": "P\u00fdcha usved\u010duje Izrael do o\u010d\u00ed, Izrael a Efraim pre svoju vinu padaj\u00fa a J\u00fada pad\u00e1 s nimi tie\u017e.",
        "6": "Id\u00fa so svojimi ovcami a dobytkom h\u013eada\u0165 P\u00e1na ale ho nen\u00e1jdu, odtiahol od nich pre\u010d. P\u00e1n bude tresta\u0165",
        "7": "Spreneverili sa P\u00e1novi, \u00e1no, cudz\u00edch synov splodili; mesiac ich str\u00e1vi s ich po\u013eami.",
        "8": "Tr\u00fabte pozaunou v Gabae, v R\u00e1me na tr\u00fabu, v Betavene robte krik, za tebou, Benjam\u00edn!",
        "9": "V de\u0148 karhania spustne Efraim, proti kme\u0148om Izraela pravdu ozn\u00e1mim.",
        "10": "Knie\u017eat\u00e1 Izraela s\u00fa podobn\u00e9 t\u00fdm, \u010do prekladaj\u00fa medzn\u00edky: svoj hnev na nich ako vodu vylejem.",
        "11": "Efraim je utl\u00e1\u010dan\u00fd, poru\u0161uje sa pr\u00e1vo, lebo zachcelo sa mu be\u017ea\u0165 za ne\u010distotou.",
        "12": "Ale ja som Efraimovi s\u0165a mo\u013e a s\u0165a \u010drvo\u010d J\u00fadovi.",
        "13": "Ke\u010f Efraim zbadal svoju chorobu a J\u00fada svoju ranu, do As\u00fdrska i\u0161iel Efraim, poslal k ve\u013ek\u00e9mu kr\u00e1\u013eovi; on v\u00e1s v\u0161ak nem\u00f4\u017ee uzdravi\u0165 ani v\u00e1\u0161 vred odstr\u00e1ni\u0165.",
        "14": "Lebo Efraimovi som ako lev, domu J\u00fadovmu ako lev\u00ed\u010da. Ja, ja roztrh\u00e1m a od\u00eddem, uchyt\u00edm a neoslobod\u00ed nik. Po treste pr\u00edde sp\u00e1sa",
        "15": "Idem, na svoje miesto sa navr\u00e1tim, k\u00fdm sa na pok\u00e1nie nedaj\u00fa, potom bud\u00fa h\u013eada\u0165 moju tv\u00e1r."
    },
    "6": {
        "1": "\"Po\u010fte, vr\u00e1\u0165me sa k P\u00e1novi lebo on n\u00e1s poranil a on n\u00e1s uzdrav\u00ed, udrel n\u00e1s, ale o\u0161etr\u00ed.",
        "2": "O\u017eiv\u00ed n\u00e1s po dvoch d\u0148och, na tret\u00ed de\u0148 n\u00e1s vzkriesi a \u017ei\u0165 budeme pred jeho tv\u00e1rou.",
        "3": "Poznajme, usilujme sa pozna\u0165 P\u00e1na: jeho v\u00fdchod je pripraven\u00fd s\u0165a zora a pr\u00edde n\u00e1m ako v\u010dasn\u00fd d\u00e1\u017e\u010f i ako d\u00e1\u017e\u010f neskor\u00fd na zem.\" N\u00e1rod sa nenapravil",
        "4": "\u010co si s tebou po\u010da\u0165, Efraim? \u010co si s tebou po\u010da\u0165, J\u00fada? Va\u0161a l\u00e1ska je ako rann\u00fd oblak a ako rosa, ktor\u00e1 pominie za r\u00e1na.",
        "5": "Preto som ich okres\u00e1val skrze prorokov, zab\u00edjal slovami svojich \u00fast, aby tvoja spravodlivos\u0165 vy\u0161la ako svetlo.",
        "6": "Lebo milosrdenstvo chcem, a nie obetu a poznanie Boha viac ako celopaly.",
        "7": "Oni v\u0161ak zru\u0161ili zmluvu ako Adam, tam mi zostali nevern\u00ed.",
        "8": "Gala\u00e1d je mesto zlo\u010dincov, pln\u00fd krvav\u00fdch \u0161\u013eapaj\u00ed.",
        "9": "Ako hrdlo zlo\u010dincov je z\u00e1stup k\u0148azov, zab\u00edjali na ceste do Sichemu, \u00e1no, zlo\u010din p\u00e1chali.",
        "10": "V dome Izraela videl som ohavnos\u0165, je tam smilstvo Efraima, po\u0161kvrnil sa Izrael.",
        "11": "Aj ty si, J\u00fada, chystaj \u017eatvu, a\u017e obr\u00e1tim osud svojho \u013eudu."
    },
    "7": {
        "1": "Ke\u010f som chcel Izrael uzdravi\u0165, vtedy sa odhalil zlo\u010din Efraima a neres\u0165 Sam\u00e1rie, lebo p\u00e1chali podvod, zlodeji sa vl\u00e1mali, na ulici plienili lupi\u010di.",
        "2": "Pritom si neuv\u00e1\u017eia v srdci, \u017ee si v\u0161etky ich zlo\u010diny pam\u00e4t\u00e1m. Teraz ich obk\u013eu\u010duj\u00fa ich hriechy, pred svojou tv\u00e1rou ich m\u00e1m.",
        "3": "Svojou zlobou rozvese\u013euj\u00fa kr\u00e1\u013ea a svojou falo\u0161nos\u0165ou knie\u017eat\u00e1.",
        "4": "V\u0161etci p\u00e1chaj\u00fa cudzolo\u017estvo, s\u00fa ako pec, rozp\u00e1len\u00e1 pek\u00e1rom; prest\u00e1va k\u00fari\u0165 po miesen\u00ed, a\u017e pok\u00fdm cesto neskysne.",
        "5": "\"Dni n\u00e1\u0161ho kr\u00e1\u013ea!\", knie\u017eat\u00e1 za\u010d\u00edna rozpa\u013eova\u0165 v\u00edno; so vzb\u00farencami si ruku pod\u00e1va.",
        "6": "Prin\u00e1\u0161aj\u00fa svoje srdce ako pec, vo svojej lesti spal ich pek\u00e1r cel\u00fa noc; r\u00e1no hor\u00ed ako ohe\u0148 plamenn\u00fd.",
        "7": "V\u0161etci p\u00e1lia ako pec, tak\u017ee pohlcuj\u00fa svojich sudcov. Ich kr\u00e1li v\u0161etci padaj\u00fa, nik z nich ku mne nevol\u00e1. U cudz\u00edch darmo h\u013eadaj\u00fa pomoc",
        "8": "Efraim je medzi n\u00e1rodmi, on sa zamie\u0161a; Efraim je s\u0165a kol\u00e1\u010d, ktor\u00fd neobracaj\u00fa.",
        "9": "Jeho silu str\u00e1via cudzinci, ale on to nebad\u00e1, je aj \u0161edinami posiaty, ale on si to nev\u0161\u00edma.",
        "10": "P\u00fdcha usved\u010duje Izrael do o\u010d\u00ed, ale k P\u00e1novi, svojmu Bohu, neobr\u00e1tia sa, ani ho neh\u013eadaj\u00fa napriek v\u0161etk\u00e9mu.",
        "11": "Efraim je s\u0165a holub, prost\u00fd, bez umu: Egypt privol\u00e1vaj\u00fa, kr\u00e1\u010daj\u00fa do As\u00fdrska.",
        "12": "Ako id\u00fa, vystriem svoju sie\u0165 nad nimi, zraz\u00edm ich ako vt\u00e1ky nebesk\u00e9, skarh\u00e1m ich, ako je ohl\u00e1sen\u00e9 ich zhroma\u017edeniu. Len P\u00e1n by mohol zachr\u00e1ni\u0165",
        "13": "Jaj, beda im, ve\u010f sa vzdialili odo m\u0148a, skaza im, ve\u010f sa mi spreneverili! No ja som ich vyk\u00fapil, len\u017ee oni proti mne lo\u017e hovoria.",
        "14": "Nevolaj\u00fa ku mne zo srdca, na svojich l\u00f4\u017ekach len jajkaj\u00fa; pre zbo\u017eie a mu\u0161t s\u00fa v \u00fazkostiach, s\u00fa proti mne odbojn\u00ed.",
        "15": "Ja som u\u010dil, posil\u0148oval ich ramen\u00e1: zlo\u010din zam\u00fd\u0161\u013eali proti mne,",
        "16": "odvr\u00e1tili sa: \"Jarmo pre\u010d!\" S\u00fa s\u0165a ku\u0161a klamliv\u00e1, ich knie\u017eat\u00e1 padn\u00fa pod me\u010dom pre zlos\u0165 svojho jazyka. To bude ich v\u00fdsmech v egyptskej krajine."
    },
    "8": {
        "1": "K \u00fastam pozaunu! Ako orol nad P\u00e1nov\u00fdm domom, preto\u017ee prest\u00fapili moju zmluvu, zhre\u0161ili tie\u017e proti m\u00f4jmu z\u00e1konu.",
        "2": "Vz\u00fdvaj\u00fa ma: \"Bo\u017ee m\u00f4j!\" Pozn\u00e1me \u0165a, Izrael!",
        "3": "Izrael odmietol dobro, bude ho st\u00edha\u0165 nepriate\u013e.",
        "4": "Kr\u00e1\u013ea ustanovili, le\u017e bezo m\u0148a, dosadili knie\u017eat\u00e1, a ja som to nevedel. Zo striebra i zlata si modly spravili, aby vy\u0161li navnivo\u010d.",
        "5": "Sam\u00e1ria, tvoje te\u013ea je zvrhnut\u00e9, m\u00f4j hnev bl\u010d\u00ed proti nim, ako dlho nedosiahli \u010distotu!",
        "6": "Ve\u010f je z Izraela, majster ho robil, a nie je to Boh. \u00c1no, te\u013ea Sam\u00e1rie bude na k\u00fasky.",
        "7": "Lebo vietor sej\u00fa a bud\u00fa \u017ea\u0165 v\u00edchricu; nem\u00e1 stebla, neurod\u00ed m\u00faku v\u00fdhonok, a ak urod\u00ed, zjedia ju cudzinci.",
        "8": "Izrael je zni\u010den\u00fd, teraz je medzi n\u00e1rodmi ako odporn\u00e1 n\u00e1doba,",
        "9": "lebo do As\u00fdrska vyst\u00fapili - osamel\u00fd div\u00fd osol! -, Efraim d\u00e1val dary \u013e\u00fabostn\u00e9.",
        "10": "Hoci aj naj\u00edmaj\u00fa n\u00e1rody, teraz ich pozbieram, odpo\u010din\u00fa si \u010dochv\u00ed\u013ea od \u0165archy kr\u00e1\u013ea knie\u017eat.",
        "11": "Lebo si Efraim rozmno\u017eil na hriech olt\u00e1re, olt\u00e1re mu na hriech boli.",
        "12": "Nap\u00edsal som mu mno\u017estvo svojich z\u00e1konov, pokladaj\u00fa ich za cudzie.",
        "13": "Z mojich darov prin\u00e1\u0161aj\u00fa obety, jedia m\u00e4so: P\u00e1n nem\u00e1 za\u013e\u00fabenie. Teraz si spomenie na ich hriech, potrest\u00e1 ich zlo\u010diny: vr\u00e1tia sa do Egypta.",
        "14": "Izrael zabudol na svojho tvorcu a staval chr\u00e1my. J\u00fada rozmno\u017eoval opevnen\u00e9 mest\u00e1, ale vrhnem na jeho mest\u00e1 ohe\u0148 a str\u00e1vi jeho pal\u00e1ce."
    },
    "9": {
        "1": "Nete\u0161\u017ee sa, Izrael, neplesaj ako n\u00e1rody, lebo si odpadol smilne od P\u00e1na, miluje\u0161 \u013e\u00fabostn\u00e9 dary na v\u0161etk\u00fdch humn\u00e1ch obiln\u00fdch.",
        "2": "Humno a lis ich p\u00e1s\u0165 nebude a mu\u0161t, ten ich oklame.",
        "3": "Nebud\u00fa b\u00fdva\u0165 v P\u00e1novej krajine, Efraim sa vr\u00e1ti do Egypta, v As\u00fdrsku bud\u00fa jes\u0165 ne\u010dist\u00e9.",
        "4": "Nebud\u00fa vylieva\u0165 v\u00edno P\u00e1novi, ich obety mu mil\u00e9 nebud\u00fa, ich chlieb bude ako sm\u00fato\u010dn\u00fd, v\u0161etci, \u010do ho jedia, sa po\u0161kvrnia. Ich chlieb je len pre nich, do P\u00e1novho domu nepr\u00edde.",
        "5": "\u010co budete robi\u0165 v de\u0148 sl\u00e1vnostn\u00fd a v de\u0148 sviatku P\u00e1novho?",
        "6": "Lebo, h\u013ea, ujd\u00fa od pusto\u0161enia, Egypt ich zhroma\u017ed\u00ed, Memfis ich pochov\u00e1. Ich mil\u00e9ho striebra bod\u013ea\u010d zmocn\u00ed sa, v stanoch bud\u00fa ma\u0165 t\u0155nie.",
        "7": "Pr\u00eddu dni nav\u0161t\u00edvenia, pr\u00eddu dni odplaty - Izrael, vedz: bl\u00e1znom je prorok, \u0161ialencom mu\u017e ducha - pre ve\u013ekos\u0165 tvojej viny a pre ve\u013ekos\u0165 \u0161ialenstva.",
        "8": "Efraim mal str\u00e1\u017ecov u m\u00f4jho Boha: prorok bol zhubn\u00fdm os\u00eddlom na v\u0161etk\u00fdch jeho cest\u00e1ch, \u0161ialenstvo je v dome jeho Boha.",
        "9": "Klesli hlboko ako v d\u0148och Gabay; spomenie si na ich vinu, potrest\u00e1 ich zlo\u010diny. Pre modl\u00e1rstvo vyhyn\u00fa",
        "10": "Izrael som si pokladal za vini\u010d na p\u00fa\u0161ti, na ich otcov som h\u013eadel ako na ran\u00fa figu na figovn\u00edku v jej prvom \u010dase. I\u0161li do Belfegoru, zasv\u00e4tili sa Hanbe, boli ohavnos\u0165ou ako ich mil\u00e1\u010dik.",
        "11": "Efraim je ako vt\u00e1k, ulietla mu sl\u00e1va: niet p\u00f4rodu, niet \u0165archavosti a niet po\u010datia.",
        "12": "I ke\u010f si vychovaj\u00fa synov, urob\u00edm ich bezdetn\u00fdmi, bez \u013eud\u00ed; ba aj im sam\u00fdm bude beda, ke\u010f sa od nich vzdialim.",
        "13": "Efraim - tak som sa postaral - bol T\u00fdrus zasaden\u00fd na poli. Efraim si vyvedie synov na zabitie.",
        "14": "Daj im, Pane! - \u010co\u017ee im d\u00e1\u0161? - Daj im bezdetn\u00e9 lono a vyschnut\u00e9 prsia!",
        "15": "Cel\u00e1 ich zlo\u010dinnos\u0165 bola v Galgale, \u00e1no, tam som ich znen\u00e1videl, pre zlobu ich skutkov vy\u017eeniem ich zo svojho domu; viac ich nebudem milova\u0165, v\u0161etky ich knie\u017eat\u00e1 s\u00fa vzb\u00farenci.",
        "16": "Zrazen\u00fd je Efraim, vyschol im kore\u0148, neprines\u00fa ovocie; i ke\u010f porodia, usmrt\u00edm mil\u00e1\u010dikov ich lona.\"",
        "17": "Odvrhne ich m\u00f4j Boh, lebo nepo\u010d\u00favali na\u0148 i bud\u00fa bl\u00fadi\u0165 medzi n\u00e1rodmi."
    },
    "10": {
        "1": "Bujn\u00fdm vini\u010dom je Izrael, rod\u00ed dostatok ovocia; \u010d\u00edm viac ovocia mal, t\u00fdm mal viac olt\u00e1rov, \u010d\u00edm lep\u0161ie sa viedlo jeho krajine, t\u00fdm lep\u0161ie mal pomn\u00edky.",
        "2": "Rozh\u00e1ran\u00e9 srdce maj\u00fa, teraz si to odnes\u00fa: On im dodr\u00fazga olt\u00e1re, porozb\u00edja pomn\u00edky.",
        "3": "Lebo teraz povedia: \"Nem\u00e1me kr\u00e1\u013ea, lebo P\u00e1na sa neboj\u00edme, a kr\u00e1\u013e, \u010do\u017ee n\u00e1m pom\u00f4\u017ee?\"",
        "4": "Hovoria re\u010di, prisahaj\u00fa krivo, uzavieraj\u00fa zmluvy, a s\u00fad rastie ako jedovat\u00e1 by\u013e po br\u00e1zdach na poli.",
        "5": "O te\u013ea Betavenu sa ob\u010dania Sam\u00e1rie tras\u00fa, ve\u010f sm\u00fati pre\u0148 jeho \u013eud a jeho k\u0148azi nad n\u00edm kv\u00edlia, pre jeho sl\u00e1vu, ktor\u00e1 ho opustila.",
        "6": "Aj to prevle\u010d\u00fa do As\u00fdrska ako dar ve\u013ek\u00e9mu kr\u00e1\u013eovi; Efraim ut\u0155\u017ei hanbu, zahanb\u00ed sa pre svoju myse\u013e Izrael.",
        "7": "Zni\u010den\u00e1 bude Sam\u00e1ria, jej kr\u00e1\u013e je ako trieska na povrchu vody.",
        "8": "Spusto\u0161en\u00e9 bud\u00fa hrie\u0161ne v\u00fd\u0161iny, zlo\u010din Izraela, t\u0155nie a bod\u013ea\u010die vyrastie na ich olt\u00e1roch. Vtedy povedia vrchom: \"Prikryte n\u00e1s!\" a kopcom: \"Padnite na n\u00e1s!\" Preorte \u00fahor!",
        "9": "Odo dn\u00ed Gabay hre\u0161\u00ed\u0161, Izrael! Tam zastali! Nestihne ich vojna v Gabae proti synom zlo\u010dinn\u00fdm?",
        "10": "\"Pod\u013ea svojej t\u00fa\u017eby som ich karhal, i zhroma\u017edia sa proti nim n\u00e1rody, ke\u010f ich prip\u00fatam k ich dvom hriechom.",
        "11": "Efraim je krava cvi\u010den\u00e1, ktor\u00e1 rada ml\u00e1ti, no ja som pre\u0161iel cez jej kr\u00e1snu \u0161iju, zapriahnem Efraim, bude ora\u0165 (J\u00fada), Jakub si bude br\u00e1ni\u0165.",
        "12": "Sejte si pod\u013ea spravodlivosti, \u017enite pod\u013ea l\u00e1sky, preorte si \u00fahor, je \u010das h\u013eada\u0165 P\u00e1na, k\u00fdm pr\u00edde a nau\u010d\u00ed v\u00e1s spravodlivosti.",
        "13": "Zaor\u00e1vali ste zlo\u010din, \u017eali ste nepr\u00e1vos\u0165, jedli ste ovocie l\u017ei. Lebo si sa na svoje cesty spoliehal, na mno\u017estvo svojich sil\u00e1kov.",
        "14": "Strhol sa lomoz v tvojom \u013eude, v\u0161etky tvoje pevnosti spusto\u0161ia, tak ako spusto\u0161il \u0160alman Bet-Arbelu v de\u0148 vojny. Matku roztrieskali spolu s de\u0165mi.",
        "15": "Takto nalo\u017e\u00edm, Betel, s vami pre zlobu va\u0161ich zlo\u010dinov."
    },
    "11": {
        "1": "Ke\u010f bol Izrael mlad\u00fd, miloval som ho a z Egypta som povolal svojho syna.",
        "2": "Volali ich, len\u017ee odch\u00e1dzali od nich, obetovali b\u00e1lom a modl\u00e1m p\u00e1lili kadidlo.",
        "3": "A ja som vodil Efraima, vzal som si ich na ramen\u00e1, no nezbadali, \u017ee ich opatrujem.",
        "4": "Povrazmi \u013eudskosti som ich tiahol, lanami l\u00e1sky; bol som, ako kto dv\u00edha jarmo ponad ich l\u00edca, a skl\u00e1\u0148al som sa k nemu chova\u0165 ho.",
        "5": "Nevr\u00e1ti sa do egyptskej krajiny, le\u017e As\u00fdr bude jeho kr\u00e1\u013eom, lebo sa nechceli obr\u00e1ti\u0165.",
        "6": "Me\u010d sa rozbehne po jeho mest\u00e1ch, vynivo\u010d\u00ed jeho vyberan\u00fdch a pre ich z\u00e1mery ich str\u00e1vi.",
        "7": "M\u00f4j \u013eud je naklonen\u00fd odpadn\u00fa\u0165 odo m\u0148a; volaj\u00fa ho na v\u00fd\u0161inu, no pritom ho nedv\u00edhaj\u00fa. P\u00e1n znovu zhroma\u017ed\u00ed svojich",
        "8": "Ako \u0165a vyd\u00e1m Efraim, odovzd\u00e1m \u0165a, Izrael, ako \u0165a vyd\u00e1m s\u0165a Adamu, urob\u00edm \u0165a podobn\u00fdm Seboimu? Srdce sa vo mne obracia, bud\u00ed sa moje z\u013eutovanie.",
        "9": "Nevylejem svoj rozp\u00e1len\u00fd hnev, neznivo\u010d\u00edm zase Efraim, ve\u010f som ja Boh, a nie \u010dlovek, Sv\u00e4t\u00fd uprostred teba; a nevojdem do mesta.",
        "10": "Nech id\u00fa za P\u00e1nom; bude vola\u0165 ako lev; a\u017e on bude vola\u0165, s tria\u0161kou pribehn\u00fa synovia od z\u00e1padu.",
        "11": "Pribehn\u00fa ako vt\u00e1k z Egypta a ako holub z as\u00fdrskej krajiny a ubytujem ich v ich domoch - hovor\u00ed P\u00e1n."
    },
    "12": {
        "1": "Klamstvom ma obk\u013e\u00fa\u010dil Efraim, les\u0165ou dom Izraela a J\u00fadu, P\u00e1n sa jednako pridal k nim, bud\u00fa sa vola\u0165 sv\u00e4t\u00fdm \u013eudom Bo\u017e\u00edm.\"",
        "2": "Efraim pasie za vetrom, za v\u00fdchodn\u00fdm vetrom \u017eenie sa cel\u00fd de\u0148, mno\u017e\u00ed lo\u017e a pusto\u0161enie. S As\u00fdrskom uzatv\u00e1raj\u00fa zmluvu a vle\u010d\u00fa olej do Egypta.",
        "3": "P\u00e1n m\u00e1 spor s J\u00fadom, chce stresta\u0165 Jakuba pod\u013ea jeho ciest, pod\u013ea jeho skutkov mu odplat\u00ed.",
        "4": "V lone podchytil svojho brata a vo svojej sile s Bohom z\u00e1pasil.",
        "5": "Z\u00e1pasil s anjelom a zv\u00ed\u0165azil, plakal a uprosoval ho; v Beteli ho na\u0161iel, tam s n\u00edm hovoril.",
        "6": "P\u00e1n je Boh z\u00e1stupov, Jahve je jeho meno.",
        "7": "Ty sa v\u0161ak vr\u00e1\u0165 k svojmu Bohu, zachovaj l\u00e1sku a spravodlivos\u0165 a ustavi\u010dne vo svojho Boha d\u00f4veruj.",
        "8": "V ruke Kana\u00e1nu je falo\u0161n\u00e1 v\u00e1ha, r\u00e1d utl\u00e1\u010da.",
        "9": "I hovor\u00ed Efraim: \"Veru som zbohatol, nahonobil som si majetok.\" V\u0161etky jeho zisky nevysta\u010dia mu pre hriech, ktor\u00e9ho sa dopustil.",
        "10": "\"Ale ja som P\u00e1n, tvoj Boh, a\u017e od egyptskej krajiny; zasa \u0165a ubytujem v stanoch ako za dn\u00ed sl\u00e1vnosti.",
        "11": "A hovoril som k prorokom, dal som mnoh\u00e9 videnia a prostredn\u00edctvom prorokov som v podobenstv\u00e1ch hovoril.\"",
        "12": "V hrie\u0161nom Gala\u00e1de boli ni\u010domn\u00ed, v Galgale obetovali b\u00fdkom, aj ich olt\u00e1re bud\u00fa ako hromady v br\u00e1zdach na poli.",
        "13": "Jakub utiekol na polia Aramu, Izrael sl\u00fa\u017eil za \u017eenu, za \u017eenu str\u00e1\u017eil (st\u00e1da).",
        "14": "Ale prostredn\u00edctvom proroka vyviedol P\u00e1n Izrael z Egypta a prorok ho str\u00e1\u017eil.",
        "15": "Efraim ma trpko popudzoval; no uvrhne na\u0148 jeho krvila\u010dnos\u0165 a vr\u00e1ti mu hanbu jeho P\u00e1n."
    },
    "13": {
        "1": "Ke\u010f Efraim hovoril, bola hr\u00f4za, bol vyv\u00fd\u0161en\u00fd v Izraeli, ale zhre\u0161il s B\u00e1lom a zomrel.",
        "2": "Teraz v\u0161ak pokra\u010duj\u00fa v hriechu, robia si liatiny zo svojho striebra, spodob\u0148uj\u00fa modly. To v\u0161etko je dielo majstrov; hovoria: \"T\u00fdmto obetujte!\" \u010clovek te\u013ece bozk\u00e1va!",
        "3": "Preto bud\u00fa ako rann\u00fd oblak a ako rosa, ktor\u00e1 mizne zav\u010dasu, ako pleva, ktor\u00e1 let\u00ed z humna, a ako dym z otvoru.",
        "4": "\"Ja v\u0161ak som P\u00e1n, tvoj Boh, od egyptskej krajiny; Boha okrem m\u0148a nepozn\u00e1\u0161 a in\u00e9ho z\u00e1chrancu niet.",
        "5": "Ja som \u0165a p\u00e1sol na p\u00fa\u0161ti v kraji vyschnutom.",
        "6": "Ako sa p\u00e1sli, nas\u00fdtili sa, nas\u00fdtili a spy\u0161nelo im srdce, preto zabudli na m\u0148a.",
        "7": "Aj ja im budem ako lev, ako leopard na ceste as\u00fdrskej,",
        "8": "napadnem ich ako medve\u010f pozbaven\u00fd ml\u00e1\u010fat a roztrh\u00e1m obal ich srdca, pohlt\u00edm ich tam ako levica, po\u013en\u00e1 zver ich roztrh\u00e1.",
        "9": "Zni\u010d\u00edm \u0165a, Izrael; kto je tvoj pomocn\u00edk?",
        "10": "Nu\u017e kde\u017ee je tvoj kr\u00e1\u013e, aby \u0165a zachr\u00e1nil vo v\u0161etk\u00fdch tvojich mest\u00e1ch, a tvoji sudcovia, o ktor\u00fdch si vravel: \"Daj mi kr\u00e1\u013ea a knie\u017eat\u00e1!\"?",
        "11": "Dal som ti vo svojom hneve kr\u00e1\u013ea a vo svojej rozhor\u010denosti ho odn\u00edmem.",
        "12": "Zaviazan\u00e1 je vina Efraima, uschovan\u00fd je jeho hriech.",
        "13": "Bolesti rodi\u010dky pr\u00eddu na\u0148; je to syn nem\u00fadry, nedostavil sa na\u010das do otvoru det\u00ed.",
        "14": "Vyslobod\u00edm ich z moci podsvetia, od smrti ich vyk\u00fapim. Kde je tvoj mor, smr\u0165, kde tvoja n\u00e1kaza, podsvetie? S\u00facit sa schov\u00e1 pred moj\u00edm zrakom.\" V tiesni treba prosi\u0165 P\u00e1na",
        "15": "Aj ke\u010f bude r\u00e1s\u0165 uprostred bratov, prich\u00e1dza P\u00e1nov vietor v\u00fdchodn\u00fd, dv\u00edha sa z p\u00fa\u0161te, vyveje jeho pramene, vysu\u0161\u00ed jeho \u017eriedla. On vyl\u00fapi poklad v\u0161etk\u00fdch drahocenn\u00fdch vec\u00ed."
    },
    "14": {
        "1": "Zhynie Sam\u00e1ria, preto\u017ee sa vzpierala svojmu Bohu; pod me\u010dom bud\u00fa pada\u0165, nemluv\u0148at\u00e1 im rozdrvia, rozp\u00e1raj\u00fa im \u0165archav\u00e9.",
        "2": "Obr\u00e1\u0165 sa, Izrael, k P\u00e1novi, svojmu Bohu ve\u010f pre svoju vinu si upadol!",
        "3": "Vezmite so sebou slov\u00e1 a obr\u00e1\u0165te sa k P\u00e1novi; povedzte mu: \"Odpus\u0165 ka\u017ed\u00fa vinu a l\u00e1skavo n\u00e1s prijmi, zaplat\u00edme plodom svojich per\u00ed.",
        "4": "As\u00fdrsko n\u00e1s nezachr\u00e1ni, u\u017e nebudeme jazdi\u0165 na ko\u0148och a nebudeme viac hovori\u0165: \"Na\u0161i bohovia!\" dielam svojich r\u00fak, lebo u teba n\u00e1jde milos\u0165 sirota.\"",
        "5": "\"Vyhoj\u00edm ich poranenia, milova\u0165 ich budem v\u010fa\u010dne, lebo m\u00f4j hnev sa od nich odvr\u00e1ti.",
        "6": "Budem Izraelu ako rosa, prekvita\u0165 bude ako \u013ealia a zapust\u00ed korene s\u0165a Libanon;",
        "7": "kon\u00e1re sa mu rozrast\u00fa, n\u00e1dhern\u00fd bude ako oliva a vo\u0148a\u0165 bude ako Libanon.",
        "8": "Obr\u00e1tia sa, \u010do sedia v jeho t\u00f4ni, \u017ei\u0165 bud\u00fa z obilia a rozkvitn\u00fa ako vini\u010d, ktor\u00fd m\u00e1 ch\u00fdr ako v\u00edno z Libanonu.",
        "9": "Efraim, \u010do chce\u0161 e\u0161te s modlami? Ja vysly\u0161\u00edm a vzpriamim ho ako jed\u013eu zelen\u00fa. \u017de m\u00e1\u0161 ovocie, to je odo m\u0148a.\"",
        "10": "Kto je m\u00fadry, aby tieto veci pochopil a rozumn\u00fd, aby ich porozumel? Lebo P\u00e1nove cesty s\u00fa priame a spravodliv\u00ed po nich kr\u00e1\u010daj\u00fa, ale vzb\u00farenci na nich klesn\u00fa."
    }
}