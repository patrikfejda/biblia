{
    "1": {
        "1": "Slov\u00e1 Amosa jedn\u00e9ho z pastierov v Tekue, ktor\u00e9 videl proti Izraelu v d\u0148och j\u00fadskeho kr\u00e1\u013ea Ozi\u00e1\u0161a a v d\u0148och izraelsk\u00e9ho kr\u00e1\u013ea Jeroboama, syna Joasovho, dva roky pred zemetrasen\u00edm.",
        "2": "I povedal: \"P\u00e1n vol\u00e1 zo Siona, z Jeruzalema vyd\u00e1va svoj hlas. Sm\u00fatia nivy pastierov a zosch\u00fdna vrchol Karmelu.\"",
        "3": "Toto hovor\u00ed P\u00e1n: \"Pre tri hriechy Damasku, ba pre \u0161tyri - neodvol\u00e1m to: preto\u017ee ml\u00e1\u0165a\u010dkou \u017eeleznou ml\u00e1tili Gala\u00e1d",
        "4": "vrhnem ohe\u0148 na Hazaelov dom a str\u00e1vi Benadadove pal\u00e1ce.",
        "5": "Zl\u00e1mem z\u00e1vory Damasku vykyno\u017e\u00edm obyvate\u013eov z \u00fadolia hriechu a z Bet Edenu toho, \u010do dr\u017e\u00ed \u017eezlo, \u013eud Aramu v\u0161ak p\u00f4jde do K\u00edru\" - hovor\u00ed P\u00e1n.",
        "6": "Toto hovor\u00ed P\u00e1n: \"Pre tri hriechy Gazy, ba pre \u0161tyri - neodvol\u00e1m to: preto\u017ee odviedli v\u0161etk\u00fdch do zajatia, aby ich vydali Edomu,",
        "7": "vrhnem ohe\u0148 na m\u00fary Gazy a str\u00e1vi jej pal\u00e1ce.",
        "8": "Vykyno\u017e\u00edm obyvate\u013eov Azotu a z Askalonu toho, \u010do dr\u017e\u00ed \u017eezlo; vystriem ruku proti Akaronu, tak\u017ee zhyn\u00fa zvy\u0161ky Fili\u0161t\u00edncov\" - hovor\u00ed P\u00e1n, Jahve.",
        "9": "Toto hovor\u00ed P\u00e1n: \"Pre tri hriechy T\u00fdru, ba pre \u0161tyri - neodvol\u00e1m to: preto\u017ee vydali v\u0161etk\u00fdch zajatcov Edomu a nepam\u00e4tali na bratsk\u00fa zmluvu,",
        "10": "vrhnem ohe\u0148 na m\u00fary T\u00fdru a str\u00e1vi jeho pal\u00e1ce.\"",
        "11": "Toto hovor\u00ed P\u00e1n: \"Pre tri hriechy Edomu, ba pre \u0161tyri - neodvol\u00e1m to: preto\u017ee me\u010dom st\u00edhal svojho brata, zni\u010dil l\u00e1sku k nemu, jednostaj dr\u017eal svoj hnev a svoju zlos\u0165 prechov\u00e1val ve\u010dne,",
        "12": "vrhnem ohe\u0148 na Teman a str\u00e1vi pal\u00e1ce Bozry.\"",
        "13": "Toto hovor\u00ed P\u00e1n: \"Pre tri hriechy Amonov\u00fdch synov, ba pre \u0161tyri - neodvol\u00e1m to: preto\u017ee rozparovali \u0165archav\u00e9 Gala\u00e1du, aby roz\u0161\u00edrili svoje hranice,",
        "14": "zap\u00e1lim ohe\u0148 na m\u00faroch Raby, tak\u017ee str\u00e1vi jej pal\u00e1ce za lomozu v de\u0148 vojny, za b\u00farky v de\u0148 v\u00edchrice.",
        "15": "Jej kr\u00e1\u013e p\u00f4jde do zajatia, on a s n\u00edm jeho knie\u017eat\u00e1\" - hovor\u00ed P\u00e1n."
    },
    "2": {
        "1": "Toto hovor\u00ed P\u00e1n: \"Pre tri hriechy Moabu, ba pre \u0161tyri - neodvol\u00e1m to: preto\u017ee sp\u00e1lili kosti kr\u00e1\u013ea Edomu na v\u00e1pno,",
        "2": "vrhnem ohe\u0148 na Moabsko a str\u00e1vi pal\u00e1ce Kariotu a Moab zomrie v lomoze, v hluku a za zvuku tr\u00faby.",
        "3": "Vyhub\u00edm z jeho stredu sudcov a v\u0161etky jeho knie\u017eat\u00e1 zabijem s n\u00edm\" - hovor\u00ed P\u00e1n.",
        "4": "Toto hovor\u00ed P\u00e1n: \"Pre tri hriechy J\u00fadu, ba pre \u0161tyri - neodvol\u00e1m to: preto\u017ee zavrhli P\u00e1nov z\u00e1kon a nezachovali jeho predpisy - zviedli ich do bludu ich l\u017ei, za ktor\u00fdmi chodili ich otcovia -,",
        "5": "vrhnem ohe\u0148 na J\u00fadu a str\u00e1vi pal\u00e1ce Jeruzalema.\"",
        "6": "Toto hovor\u00ed P\u00e1n: \"Pre tri hriechy Izraela, ba pre \u0161tyri - neodvol\u00e1m to: preto\u017ee poctivca predali za peniaz a bed\u00e1ra za p\u00e1r top\u00e1nok.",
        "7": "V prachu zeme \u0161liapu po hlave mali\u010dk\u00fdch a krivia cestu utla\u010den\u00fdch; otec so synom ide k diev\u010da\u0165u,",
        "8": "aby znesv\u00e4tili moje sv\u00e4t\u00e9 meno. Na zalo\u017een\u00fdch pl\u00e1\u0161\u0165och sa v\u00e1\u013eaj\u00fa pri ka\u017edom olt\u00e1ri a pij\u00fa v\u00edno pokutovan\u00fdch v dome svojho Boha.",
        "9": "A ja som vyni\u010dil spred nich Amorej\u010danov, vysok\u00fdch ako v\u00fd\u0161ka c\u00e9dra a siln\u00fdch ako duby; zni\u010dil som ich ovocie zhora a ich korene zdola.",
        "10": "Ja som v\u00e1s vyviedol z egyptskej krajiny a viedol som v\u00e1s \u0161tyridsa\u0165 rokov po p\u00fa\u0161ti, aby ste zaujali krajinu Amorej\u010danov.",
        "11": "Z va\u0161ich synov som ustanovil prorokov a z va\u0161ich mlad\u00edkov nazirejcov; \u010di je to nie tak, synovia Izraela? - hovor\u00ed P\u00e1n.",
        "12": "Len\u017ee nazirejcom ste dali pi\u0165 v\u00edno a prorokom ste rozkazovali: \"Neprorokujte!\"",
        "13": "H\u013ea, bude \u0161kr\u00edpa\u0165 pod vami ako \u0161kr\u00edpe voz pln\u00fd snopov.",
        "14": "Vtedy \u013eahk\u00fd strat\u00ed beh, mocn\u00fd si nezocel\u00ed silu a hrdina si nezachr\u00e1ni \u017eivot.",
        "15": "Ku\u0161ostrelec neobstoj\u00ed, \u013eahkonoh\u00fd neute\u010die, jazdec si nezachr\u00e1ni \u017eivot na koni.",
        "16": "Najsrdnatej\u0161\u00ed z hrdinov bude nah\u00fd be\u017ea\u0165 v ten de\u0148\" - hovor\u00ed P\u00e1n."
    },
    "3": {
        "1": "\u010cujte t\u00fato re\u010d, ktor\u00fa P\u00e1n hovor\u00ed o v\u00e1s, synovia Izraela, o celom pokolen\u00ed, ktor\u00e9 som vyviedol z egyptskej krajiny:",
        "2": "\"Iba v\u00e1s som poznal zo v\u0161etk\u00fdch n\u00e1rodov zeme, preto strescem na v\u00e1s v\u0161etky va\u0161e hriechy.",
        "3": "\u010ci p\u00f4jdu dvaja spolu, ak sa nedohovorili?",
        "4": "\u010ci lev reve v lese, ak nem\u00e1 koris\u0165? - \u010ci sa ozve lev\u00ed\u010da z brlohu, ak ni\u010d nechytilo?",
        "5": "\u010ci padne vt\u00e1k do siete na zemi, ak niet os\u00eddla? - \u010ci sa strhne sie\u0165 zo zeme, ak ni\u010d nechytila?",
        "6": "\u010ci zazneje v meste pozauna a \u013eud by sa nestrhol? - \u010ci sa stane v meste ne\u0161\u0165astie, ak ho neurobil P\u00e1n?",
        "7": "Ve\u010f P\u00e1n, Jahve, neurob\u00ed ni\u010d, ak nezjav\u00ed svoj pl\u00e1n svojim sluhom, prorokom.",
        "8": "Lev reve, kto by sa neb\u00e1l? P\u00e1n, Jahve, hovor\u00ed, kto by neprorokoval?",
        "9": "Ozn\u00e1mte v pal\u00e1coch As\u00fdrska aj v pal\u00e1coch egyptskej krajiny a vravte: \"Zhroma\u017edite sa na vrchoch Sam\u00e1rie\" a v\u0161imnite si v nej ve\u013ek\u00fd zhon a utl\u00e1\u010danie v jej strede!",
        "10": "Nevedia kona\u0165 priamo, hovor\u00ed P\u00e1n, hromadia n\u00e1silie a l\u00fape\u017e vo svojich pal\u00e1coch.\"",
        "11": "Preto takto hovor\u00ed P\u00e1n, Jahve: \"Nepriate\u013e obk\u013e\u00fa\u010di krajinu a pozbav\u00ed \u0165a sily, bud\u00fa vyplienen\u00e9 tvoje pal\u00e1ce.\"",
        "12": "Toto hovor\u00ed P\u00e1n: \"Ako pastier vytrhne z pysku leva dve n\u00f4\u017eky alebo k\u00fasok ucha, tak sa vyslobodia synovia Izraela, ktor\u00ed sedia v Sam\u00e1rii v rohu na pohovke a na dama\u0161kovom l\u00f4\u017eku.",
        "13": "\u010cujte a dosved\u010dte v Jakubovom dome, hovor\u00ed P\u00e1n, Jahve, Boh z\u00e1stupov.",
        "14": "Lebo v de\u0148, ke\u010f nav\u0161t\u00edvim hriechy Izraela a budem tresta\u0165 pre olt\u00e1r v Beteli, bud\u00fa zrazen\u00e9 rohy olt\u00e1ra a padn\u00fa na zem.",
        "15": "Zr\u00fatim aj zimn\u00fd dom spolu s domom letn\u00fdm; vtedy zanikn\u00fa domy zo slonoviny a bude koniec mnoh\u00fdm domom\" - hovor\u00ed P\u00e1n."
    },
    "4": {
        "1": "\u010cujte toto slovo, kravy b\u00e1\u0161ansk\u00e9, \u010do ste na vrchu Sam\u00e1rie, utl\u00e1\u010date mali\u010dk\u00fdch, ub\u00edjate biednych a vrav\u00edte svojim p\u00e1nom: \"Daj, chceme pi\u0165!\"",
        "2": "P\u00e1n sa na svoju sv\u00e4tos\u0165 zaprisahal: \"H\u013ea pr\u00eddu na v\u00e1s dni, ke\u010f v\u00e1s odved\u00fa za h\u00e1kmi a zvy\u0161ky z v\u00e1s za ryb\u00e1rskymi udicami.",
        "3": "Cez trhliny prejdete, ka\u017ed\u00e1 rovnou cestou, a vyhodia v\u00e1s na Hermon\" - hovor\u00ed P\u00e1n.",
        "4": "\"Po\u010fte do Betelu a hre\u0161te, do Galgaly a hre\u0161te viac, prin\u00e1\u0161ajte r\u00e1no svoje obety a ka\u017ed\u00e9 tri dni svoje desiatky!",
        "5": "P\u00e1\u013ete z kvasu \u010fakovn\u00fa obetu, volajte, oznamujte dobrovo\u013en\u00e9 obety, ke\u010f to tak \u013e\u00fabite, synovia Izraela\" - hovor\u00ed P\u00e1n, Jahve.",
        "6": "\"Preto ja som v\u00e1m dal pr\u00e1zdne zuby vo v\u0161etk\u00fdch va\u0161ich mest\u00e1ch a nedostatok chleba na v\u0161etk\u00fdch va\u0161ich miestach, ale neobr\u00e1tili ste sa ku mne\" - hovor\u00ed P\u00e1n.",
        "7": "\"Ja som v\u00e1m odoprel d\u00e1\u017e\u010f, ke\u010f boli e\u0161te tri mesiace do \u017eatvy; i dal som pr\u0161a\u0165 nad jedn\u00fdm mestom a nad in\u00fdm mestom som pr\u0161a\u0165 nedal; jeden ostredok d\u00e1\u017e\u010f zvla\u017eil, k\u00fdm ostredok, na ktor\u00fd nepadal d\u00e1\u017e\u010f, vyschol.",
        "8": "Dve-tri mest\u00e1 sa tackali k jedn\u00e9mu mestu, aby sa napili vody, ale nezahasili sm\u00e4d, a predsa ste sa neobr\u00e1tili ku mne\" - hovor\u00ed P\u00e1n.",
        "9": "\"Bil som v\u00e1s \u00fapalom a sne\u0165ou; mno\u017estvo va\u0161ich z\u00e1hrad a vinohradov, va\u0161ich figovn\u00edkov a ol\u00edv zo\u017erali kobylky; no neobr\u00e1tili ste sa ku mne\" - hovor\u00ed P\u00e1n.",
        "10": "\"Poslal som na v\u00e1s mor ako v Egypte, porazil som me\u010dom va\u0161ich mlad\u00edkov spolu s va\u0161imi kr\u00e1snymi ko\u0148mi a nechal som, nech v\u00e1m vnik\u00e1 do nosov z\u00e1pach va\u0161ich t\u00e1borov; no neobr\u00e1tili ste sa ku mne\" - hovor\u00ed P\u00e1n.",
        "11": "\"A vyvr\u00e1til som v\u00e1s, ako vyvr\u00e1til Boh Sodomu a Gomoru, \u017ee ste boli ako hlave\u0148 vytrhnut\u00e1 z vatry; no neobr\u00e1tili ste sa ku mne\" - hovor\u00ed P\u00e1n.",
        "12": "\"Preto takto nalo\u017e\u00edm s tebou, Izrael; ke\u010f\u017ee takto nalo\u017e\u00edm s tebou, chystaj sa pred svojho Boha, Izrael.",
        "13": "Lebo, h\u013ea, utv\u00e1ra kopce a tvor\u00ed vietor a oznamuje \u010dloveku, \u010do je jeho \u00famysel, tvor\u00ed svitanie a tmu a kr\u00e1\u010da po v\u00fd\u0161in\u00e1ch zeme: Jahve, Boh z\u00e1stupov, je jeho meno.\""
    },
    "5": {
        "1": "\u010cujte t\u00fato re\u010d! Vzn\u00e1\u0161am nad vami \u017ealospev, dom Izraela:",
        "2": "Padla, nevstane viac panna Izrael, zr\u00fatila sa na svoju zem, nem\u00e1 ju kto zdvihn\u00fa\u0165.",
        "3": "Lebo toto hovor\u00ed P\u00e1n: \"Mestu, ktor\u00e9 vytiahlo s tis\u00edcom, ostane sto, a ktor\u00e9 vytiahlo so stom, ostane desa\u0165 pre dom Izraela.\"",
        "4": "Lebo toto hovor\u00ed P\u00e1n domu Izraela: \"H\u013eadajte ma a budete \u017ei\u0165!",
        "5": "Neh\u013eadajte Betel, do Galgaly necho\u010fte a do Bersabe neputujte, lebo Galgala p\u00f4jde do zajatia a Betel bude ni\u010d\u00edm.\"",
        "6": "H\u013eadajte P\u00e1na a budete \u017ei\u0165, in\u00e1\u010d dopadne na Jozefov dom ako ohe\u0148, ktor\u00fd stravuje, a niet (toho), kto by zahasil Betel.",
        "7": "Obracaj\u00fa pr\u00e1vo na palinu a spravodlivos\u0165 h\u00e1d\u017eu na zem.",
        "8": "On stvoril Plej\u00e1dy a Ori\u00f3n, temnos\u0165 na r\u00e1no obracia a de\u0148 zatem\u0148uje na noc; on privol\u00e1va vody mora a vylieva ich na povrch zeme, Jahve je jeho meno.",
        "9": "On zablysne skazu nad mocn\u00fdm a z\u00e1huba pr\u00edde na pevnos\u0165.",
        "10": "Nen\u00e1vidia toho, kto karh\u00e1 v br\u00e1ne, odporn\u00fd im je, kto hovor\u00ed pravdu.",
        "11": "Preto\u017ee \u0161liapete po mali\u010dkom a beriete od neho d\u00e1vky obilia: postavili ste domy z kresan\u00e9ho kame\u0148a, ale b\u00fdva\u0165 v nich nebudete, vysadili ste rozko\u0161n\u00e9 vinice, ale v\u00edno z nich pi\u0165 nebudete.",
        "12": "Ve\u010f viem, \u017ee mnoho je va\u0161ich hriechov a \u0165a\u017ek\u00e9 s\u00fa va\u0161e zlo\u010diny, ub\u00edjate spravodliv\u00e9ho, beriete v\u00fdkupn\u00e9 a chud\u00e1ka utl\u00e1\u010date pri br\u00e1ne.",
        "13": "Preto m\u00fadry v tomto \u010dase ml\u010d\u00ed, lebo je to zl\u00fd \u010das.",
        "14": "H\u013eadajte dobro, a nie zlo, aby ste \u017eili, aby tak bol s vami P\u00e1n, Boh z\u00e1stupov, ako ste vraveli.",
        "15": "Nen\u00e1vi\u010fte zlo a milujte dobro a uplat\u0148ujte pr\u00e1vo v br\u00e1ne, azda sa zmiluje P\u00e1n, Boh z\u00e1stupov, nad zvy\u0161kami Jozefa.",
        "16": "Preto takto hovor\u00ed Jahve, Boh z\u00e1stupov, P\u00e1n: \"Na v\u0161etk\u00fdch n\u00e1mestiach je n\u00e1rek a na v\u0161etk\u00fdch uliciach vravia: \"Jaj! Jaj!\" Ro\u013en\u00edka vyz\u00fdvaj\u00fa na sm\u00fatok a znalca \u017ealospevu na n\u00e1rek.",
        "17": "Aj vo v\u0161etk\u00fdch viniciach bude n\u00e1rek, ke\u010f prejdem cez teba,\" hovor\u00ed P\u00e1n.",
        "18": "Beda v\u00e1m, \u010do \u017eiadate de\u0148 P\u00e1na! Na\u010do\u017ee je v\u00e1m P\u00e1nov de\u0148? - On je tma, a nie svetlo.",
        "19": "Ako ke\u010f niekto utek\u00e1 pred levom a naraz\u00ed na medve\u010fa; ide domov, oprie sa rukou o m\u00far a vtom ho uhryzne had:",
        "20": "\u010ci nie je P\u00e1nov de\u0148 tma, a nie svetlo, temnota, ktor\u00e1 nem\u00e1 \u017eiary?",
        "21": "\"Nen\u00e1vid\u00edm, zavrhujem va\u0161e sviatky a nevo\u0148aj\u00fa mi va\u0161e zhroma\u017edenia.",
        "22": "Ke\u010f mi prin\u00e1\u0161ate celopaly a svoje pokrmov\u00e9 obety, nem\u00e1m v nich z\u00e1\u013eubu a na tu\u010dn\u00e9 pokojn\u00e9 obety sa nepozriem.",
        "23": "Odstr\u00e1\u0148 odo m\u0148a hluk svojich piesn\u00ed, nechcem po\u010du\u0165 ani zvuk tvojich h\u00e1rf.",
        "24": "Rad\u0161ej nech pr\u00fadi pr\u00e1vo ako voda a spravodlivos\u0165 ako st\u00e1ly potok.",
        "25": "\u010ci ste mi prin\u00e1\u0161ali obety a \u017eertvy \u0161tyridsa\u0165 rokov na p\u00fa\u0161ti, dom Izraela?",
        "26": "Le\u017e nosili ste stan svojho Molocha a Kaivana, svoje modly, hviezdu svojich bohov, ktor\u00e9 ste si spravili.",
        "27": "Nu\u017e odvediem v\u00e1s do zajatia za Damask,\" hovor\u00ed P\u00e1n; Boh z\u00e1stupov je jeho meno."
    },
    "6": {
        "1": "Beda bezstarostn\u00fdm na Sione a bezpe\u010dn\u00fdm na vrchu Sam\u00e1rie, v\u00e1\u017een\u00fdm prv\u00e9ho n\u00e1roda, ku ktor\u00fdm prich\u00e1dza Izraelov dom.",
        "2": "Prejdite do Kalana a vi\u010fte, cho\u010fte odtia\u013e do ve\u013ek\u00e9ho Ematu, potom zost\u00fapte do fili\u0161t\u00ednskeho Getu, \u010di im je lep\u0161ie ako t\u00fdmto kr\u00e1\u013eovstv\u00e1m a \u010di maj\u00fa v\u00e4\u010d\u0161ie \u00fazemie, ne\u017e je va\u0161e?",
        "3": "Od\u010fa\u013eujete zl\u00fd de\u0148, ale tr\u00f3n n\u00e1silia pribli\u017eujete.",
        "4": "Sed\u00edte na pohovk\u00e1ch zo slonoviny, vyva\u013eujete sa na l\u00f4\u017ekach, jete bar\u00e1nky zo st\u00e1da a te\u013ece z prostriedku \u010driedy.",
        "5": "Vyspevuj\u00fa si pri zvuku harfy, vym\u00fd\u0161\u013eaj\u00fa si hudobn\u00e9 n\u00e1stroje ako D\u00e1vid.",
        "6": "Pij\u00fa v\u00edno z kr\u010dahov, natieraj\u00fa sa najlep\u0161\u00edm olejom, ale pre podlomenie Jozefa sa netr\u00e1pia.",
        "7": "Preto p\u00f4jdu teraz do zajatia na \u010dele zajatcov, prestane hul\u00e1kanie t\u00fdch, sa vyva\u013euj\u00fa.",
        "8": "P\u00e1n, Jahve, sa zaprisahal na svoj \u017eivot, hovor\u00ed P\u00e1n, Boh z\u00e1stupov: \"Odporn\u00e1 je mi Jakubova p\u00fdcha, nen\u00e1vid\u00edm jeho pal\u00e1ce, a preto vyd\u00e1m mesto aj \u010do je v \u0148om.\"",
        "9": "Ak vtedy ostane v jednom dome desa\u0165 mu\u017eov, zomr\u00fa.",
        "10": "A ke\u010f niektor\u00e9ho vynesie jeho pokrvn\u00fd, ten, \u010do ho sp\u00e1li, aby odstr\u00e1nil z domu kosti, a sp\u00fdta sa toho, \u010do je v k\u00fate domu: \"Je e\u0161te niekto s tebou?\" - on odpovie: \"Nie!\" a dod\u00e1: \"Ticho! Len nie spomen\u00fa\u0165 P\u00e1novo meno!\"",
        "11": "Lebo h\u013ea, P\u00e1n d\u00e1va rozkaz a rozbije ve\u013ek\u00fd dom na sutiny a mal\u00fd dom na k\u00fasky.",
        "12": "\u010ci po skal\u00e1ch be\u017eia kone a or\u00fa more na voloch? Ve\u010f ste na jed obr\u00e1tili pr\u00e1vo a ovocie spravodlivosti na palinu.",
        "13": "\u010co sa te\u0161\u00edte pre ni\u010domnos\u0165? - \u010co vrav\u00edte: \"A nezaujali sme vlastnou silou Kamaim?\"",
        "14": "\"Lebo, h\u013ea, ja vzbud\u00edm proti v\u00e1m, dom Izraela, hovor\u00ed P\u00e1n, Boh z\u00e1stupov - n\u00e1rod a bude v\u00e1s utl\u00e1\u010da\u0165 od priechodu do Ematu a\u017e po Potok p\u00fa\u0161te.\""
    },
    "7": {
        "1": "Toto mi zjavil P\u00e1n, Jahve: on stvoril kobylky, ke\u010f za\u010dala r\u00e1s\u0165 ml\u00e1dza! H\u013ea, bola to tr\u00e1va po kr\u00e1\u013eovskej kosbe!",
        "2": "A ke\u010f u\u017e vy\u017erali zele\u0148 krajiny, povedal som: \"Pane, Bo\u017ee, presta\u0148, pros\u00edm! Ako\u017ee obstoj\u00ed Jakub, ve\u010f je mali\u010dk\u00fd?\"",
        "3": "P\u00e1n to o\u013eutoval. \"Nestane sa!\", povedal P\u00e1n.",
        "4": "Toto mi zjavil P\u00e1n, Jahve: h\u013ea, P\u00e1n, Jahve, vol\u00e1 na s\u00fad oh\u0148om! Str\u00e1vil ohromn\u00fa priepas\u0165 a str\u00e1vil aj podiel.",
        "5": "I povedal som: \"Pane, Bo\u017ee, presta\u0148, pros\u00edm! Ako\u017ee obstoj\u00ed Jakub, ve\u010f je mali\u010dk\u00fd?\"",
        "6": "P\u00e1n to o\u013eutoval. \"Ani to sa nestane!\", riekol P\u00e1n.",
        "7": "Toto mi zjavil: h\u013ea, P\u00e1n st\u00e1l na olovenom m\u00fare a v ruke mal olovnicu.",
        "8": "A P\u00e1n mi povedal: \"\u010co vid\u00ed\u0161, Amos?\" Odpovedal som: \"Olovnicu.\" Nato riekol P\u00e1n: \"H\u013ea polo\u017e\u00edm olovnicu do stredu m\u00f4jho \u013eudu Izraela, neprejdem viac popri \u0148om.",
        "9": "Vtedy bud\u00fa spusto\u0161en\u00e9 Iz\u00e1kove v\u00fd\u0161iny a zr\u00facan\u00e9 Izraelove sv\u00e4tyne; i povstanem proti Jeroboamovmu domu s me\u010dom.\"",
        "10": "Vtedy Amasi\u00e1\u0161, k\u0148az Betelu, poslal izraelsk\u00e9mu kr\u00e1\u013eovi Jeroboamovi odkaz: \"Amos sa sprisahal proti tebe uprostred Izraelovho domu. Krajina nevl\u00e1dze vydr\u017ea\u0165 v\u0161etky jeho re\u010di:",
        "11": "Lebo takto hovor\u00ed Amos: \"Jeroboam padne pod me\u010dom a Izrael p\u00f4jde zo svojej domoviny do zajatia.\"",
        "12": "Amasi\u00e1\u0161 povedal Amosovi: \"Cho\u010f, jasnovidec, ujdi do j\u00fadskej krajiny, tam jedz chlieb a tam prorokuj!",
        "13": "V Beteli u\u017e viac neprorokuj, lebo to je kr\u00e1\u013eovsk\u00e1 sv\u00e4ty\u0148a a je chr\u00e1mom kr\u00e1\u013eovstva.",
        "14": "Amos odpovedal Amasi\u00e1\u0161ovi: \"Nie som prorok, ani nie som syn proroka, ale som pastier a narez\u00e1va\u010d po\u013en\u00fdch f\u00edg.",
        "15": "Ale P\u00e1n ma vzal spoza st\u00e1da a P\u00e1n mi riekol: \"Cho\u010f, prorokuj proti m\u00f4jmu \u013eudu, Izraelu!\"",
        "16": "Teraz teda po\u010duj slovo P\u00e1novo: Ty hovor\u00ed\u0161: \"Neprorokuj proti Izraelu a netra\u0165 re\u010di proti Iz\u00e1kovmu domu!\"",
        "17": "Preto takto hovor\u00ed P\u00e1n: \"Tvoja \u017eena bude smilni\u0165 v meste, tvoji synovia a dc\u00e9ry padn\u00fa pod me\u010dom, tvoje dedi\u010dstvo rozdelia povr\u00e1zkami, s\u00e1m v\u0161ak zomrie\u0161 na po\u0161kvrnenej p\u00f4de a Izrael p\u00f4jde do zajatia zo svojej krajiny.\""
    },
    "8": {
        "1": "Toto mi zjavil P\u00e1n, Jahve: h\u013ea, k\u00f4\u0161 ovocia!",
        "2": "I riekol: \"\u010co vid\u00ed\u0161, Amos?\" Odpovedal som: \"K\u00f4\u0161 ovocia.\" P\u00e1n mi povedal: \"Pr\u00edde koniec na m\u00f4j \u013eud, Izrael, neprejdem viac popri \u0148om.",
        "3": "Kv\u00edli\u0165 bud\u00fa piesne pal\u00e1ca v ten de\u0148 - hovor\u00ed P\u00e1n, Jahve. Bude ve\u013ea m\u0155tvol a hocikde ich poh\u00e1d\u017eu. Ticho!",
        "4": "\u010cujte toto, vy, \u010do \u0161liapete po chud\u00e1koch a nivo\u010d\u00edte bed\u00e1rov krajiny.",
        "5": "Hovor\u00edte: \"Kedy prejde novmesiac, aby sme mohli pred\u00e1va\u0165 obilie; a sobota, aby sme otvorili s\u00fdpky, aby sme zmen\u0161ili efu, zv\u00e4\u010d\u0161ili cenu a klamali na falo\u0161nej v\u00e1he?",
        "6": "Chceme k\u00fapi\u0165 za peniaz mali\u010dk\u00fdch a chudobn\u00fdch za p\u00e1r top\u00e1nok a smeti preda\u0165 ako obilie.\"",
        "7": "P\u00e1n sa zaprisahal na Jakubovu p\u00fdchu: \"Nikdy nezabudnem na ich skutky.",
        "8": "\u010ci sa nem\u00e1 pre toto trias\u0165 zem, a sm\u00fati\u0165 ka\u017ed\u00fd jej obyvate\u013e? Nem\u00e1 sa dv\u00edha\u0165 cel\u00e1 ako N\u00edl, nad\u00fava\u0165 sa a pada\u0165 ako rieka Egypta?",
        "9": "V ten de\u0148, hovor\u00ed P\u00e1n, d\u00e1m slnku zapadn\u00fa\u0165 napoludnie a zem zatemn\u00edm v jasn\u00fd de\u0148.",
        "10": "Sviatky v\u00e1m obr\u00e1tim na sm\u00fatok, v\u0161etky va\u0161e piesne na \u017ealospevy, na ka\u017ed\u00e9 bedr\u00e1 d\u00e1m vrecovinu a na ka\u017ed\u00fa hlavu ple\u0161inu. Urob\u00edm to ako sm\u00fatok za jedin\u00e1\u010dikom a koniec toho ako trpk\u00fd de\u0148.",
        "11": "H\u013ea, pr\u00eddu dni - hovor\u00ed P\u00e1n, Jahve - i po\u0161lem na zem hlad; nie hlad po chlebe a nie sm\u00e4d po vode, ale po po\u010d\u00favan\u00ed P\u00e1novho slova.\"",
        "12": "A bud\u00fa sa tacka\u0165 od mora k moru a od severu na v\u00fdchod sa bud\u00fa t\u00fala\u0165, \u010do bud\u00fa h\u013eada\u0165 P\u00e1novo slovo, ale nen\u00e1jdu.",
        "13": "V ten de\u0148 bud\u00fa omdlieva\u0165 kr\u00e1sne panny a ml\u00e1denci od sm\u00e4du.",
        "14": "T\u00ed, \u010do prisahaj\u00fa na hriech Sam\u00e1rie a vravia: \"Ako \u017eije tvoj boh, Dan, a ako \u017eije p\u00fa\u0165 do Bersabe!\" Preto padn\u00fa a viac nevstan\u00fa."
    },
    "9": {
        "1": "Videl som P\u00e1na st\u00e1\u0165 pri olt\u00e1ri. I riekol: \"Pra\u0161ti hlavicu tak, aby sa zatriasli tr\u00e1my; dol\u00e1m im ich v\u0161etk\u00fdm na hlav\u00e1ch a ostatok z nich me\u010dom pobijem; zbeh od nich neute\u010die a kto ostane, nezachr\u00e1ni sa.",
        "2": "Ak vnikn\u00fa do podsvetia, moja ruka ich odtia\u013e donesie, a ak vyst\u00fapia do neba, aj odtia\u013e ich stiahnem.",
        "3": "Ak sa schovaj\u00fa na vrcholci Karmelu, vysliedim ich a donesiem odtia\u013e a ak sa mi schovaj\u00fa pred o\u010dami na morsk\u00e9 dno, tak rozk\u00e1\u017eem hadovi a uhryzne ich.",
        "4": "Ak p\u00f4jdu do zajatia pred svojimi nepriate\u013emi, tam rozk\u00e1\u017eem me\u010du a zabije ich, upriem na nich svoje o\u010di na ne\u0161\u0165astie, a nie na blaho.\"",
        "5": "P\u00e1n, Jahve z\u00e1stupov, sa dotkne zeme a t\u00e1 sa zatrasie a \u017eiali\u0165 bud\u00fa v\u0161etci, \u010do na nej b\u00fdvaj\u00fa, bude vystupova\u0165 cel\u00e1 ako N\u00edl a upada\u0165 ako rieka Egypta.",
        "6": "On stavia v nebesiach svoju horn\u00fa sie\u0148, jej klenbu zasadil do zeme; on privol\u00e1va vody mora a rozlieva ich po povrchu zeme, Jahve je jeho meno. \"Synovia Izraela, nie ste vy pre m\u0148a ako synovia Eti\u00f3pie? - hovor\u00ed P\u00e1n.",
        "7": "\u010ci som nevyviedol Izrael z egyptskej krajiny, Fili\u0161t\u00edncov z Kaftoru a Aramej\u010danov z K\u00edru?",
        "8": "H\u013ea, o\u010di P\u00e1na, Jahveho, spo\u010d\u00edvaj\u00fa na hrie\u0161nom kr\u00e1\u013eovstve: Ja ho zmetiem z povrchu zeme, len\u017ee nezmetiem \u00faplne dom Jakubov - hovor\u00ed P\u00e1n.",
        "9": "H\u013ea, ja d\u00e1m pr\u00edkaz a rozosejem synov Izraela medzi v\u0161etky n\u00e1rody, ako sa osieva na rie\u010dici, \u017ee kamienok nepadne na zem.",
        "10": "Me\u010dom zomr\u00fa v\u0161etci hrie\u0161nici m\u00f4jho \u013eudu, ktor\u00ed hovoria: \"Nedostihne a nepredbehne n\u00e1s ne\u0161\u0165astie.\"",
        "11": "V ten de\u0148 vyzdvihnem padnut\u00fa D\u00e1vidovu chalupu, zamurujem jej trhliny, postav\u00edm jej sutiny a vybudujem ju ako kedysi.",
        "12": "Aby ovl\u00e1dli zvy\u0161ky Edomu a v\u0161etky n\u00e1rody, nad ktor\u00fdmi sa vz\u00fdva moje meno, hovor\u00ed P\u00e1n, ktor\u00fd to urob\u00ed.",
        "13": "H\u013ea, pr\u00eddu dni - hovor\u00ed P\u00e1n, ke\u010f sa or\u00e1\u010d \u017eenca bude dot\u00fdka\u0165 a \u0161liapa\u010d hrozna toho, \u010do seje semeno; vrchy bud\u00fa preteka\u0165 mu\u0161tom a v\u0161etky kopce sa bud\u00fa rozteka\u0165.",
        "14": "Vtedy obr\u00e1tim osud svojho \u013eudu, Izraela, bud\u00fa stava\u0165 a ob\u00fdva\u0165 spusto\u0161en\u00e9 mest\u00e1, bud\u00fa sadi\u0165 vinice a pi\u0165 ich v\u00edno, narobia si z\u00e1hrad a bud\u00fa jes\u0165 ich ovocie.",
        "15": "Vtedy ich zasad\u00edm do ich p\u00f4dy a viac ich nevytrhn\u00fa z ich p\u00f4dy, ktor\u00fa som im dal\u201c - hovor\u00ed P\u00e1n, tvoj Boh."
    }
}